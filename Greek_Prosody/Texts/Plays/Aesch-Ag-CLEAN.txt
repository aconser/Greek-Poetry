
Oxford Scholarly Editions Online
Aeschylus, Ἀγαμέμνων (458 BC)
D. L. Page (ed.), Oxford Classical Texts: Aeschyli: Septem Quae Supersunt Tragoedias
Published in print: Published online: May 2017
ΑΓΑΜΕΜΝΩΝ
ΑΓΑΜΕΜΝΩΝ
Ἀγαμέμνονοϲ ὑπόθεϲιϲ· Ἀγαμέμνων εἰϲ Ἴλιον ἀπιὼν τῆι Κλυ-
ταιμήϲτραι, εἰ πορθήϲοι τὸ Ἴλιον, τῆϲ αὐτῆϲ ἡμέραϲ ϲημαίνειν
ἔφη διὰ πυρϲοῦ· ὅθεν ϲκοπὸν ἐκάθιϲεν ἐπὶ μιϲθῶι Κλυταιμήϲτρα
ἵνα τηροίη τὸν πυρϲόν. καὶ ὁ μὲν ἰδὼν ἀπήγγειλεν, αὐτὴ δὲ τῶν
πρεϲβυτῶν ὄχλον μεταπέμπεται περὶ τοῦ πυρϲοῦ ἐροῦϲα, ἐξ ὧν
καὶ ὁ χορὸϲ ϲυνίϲταται· οἵτινεϲ ἀκούϲαντεϲ παιανίζουϲιν. μετʼ
οὐ πολὺ δὲ καὶ Ταλθύβιοϲ παραγίνεται καὶ τὰ κατὰ τὸν πλοῦν
διηγεῖται. Ἀγαμέμνων δʼ ἐπὶ ἀπήνηϲ ἔρχεται, εἵπετο δʼ αὐτῶι
ἑτέρα ἀπήνη ἔνθα ἦν τὰ λάφυρα καὶ ἡ Καϲάνδρα. αὐτὸϲ μὲν οὖν
προειϲέρχεται εἰϲ τὸν οἶκον ϲὺν τῆι Κλυταιμήϲτραι, Καϲάνδρα
δὲ προμαντεύεται πρὶν εἰϲ τὰ βαϲίλεια εἰϲελθεῖν τὸν ἐαυτῆϲ καὶ
τοῦ Ἀγαμέμνονοϲ θάνατον καὶ τὴν ἐξ Ὀρέϲτου μητροκτονίαν, καὶ
εἰϲπηδᾶι ὡϲ θανουμένη ῥίψαϲα τὰ ϲτέμματα. τοῦτο δὲ τὸ μέροϲ
τοῦ δράματοϲ θαυμάζεται ὡϲ ἔκπληξιν ἔχον καὶ οἶκτον ἱκανόν.
ἰδίωϲ δὲ Αἰϲχύλοϲ τὸν Ἀγαμέμνονα ἐπὶ ϲκηνῆϲ ἀναιρεῖϲθαι
ποιεῖ, τὸν δὲ Καϲάνδραϲ ϲιωπήϲαϲ θάνατον νεκρὰν αὐτὴν ὑπέ-
δειξεν, πεποίηκέν τε Αἴγιϲθον καὶ Κλυταιμήϲτραν ἑκάτερον δι-
ιϲχυριζόμενον περὶ τῆϲ ἀναιρέϲεωϲ ἐνὶ κεφαλαίωι, τὴν μὲν τῆι
ἀναιρέϲει Ἰφιγενείαϲ, τὸν δὲ ταῖϲ τοῦ πατρὸϲ ἐξ Ἀτρέωϲ
ϲυμφοραῖϲ.
    ἐδιδάχθη τὸ δρᾶμα ἐπὶ ἄρχοντοϲ Φιλοκλέουϲ Ὀλυμπιάδι

π̅η̅ ἔτει β̄. πρῶτοϲ Αἰϲχύλοϲ Ἀγαμέμνονι Χοηφόροιϲ Εὐμενίϲι
Πρωτεῖ ϲατυρικῶι. ἐχορήγει Ξενοκλῆϲ Ἀφιδναῖοϲ.
    τὰ τοῦ δράματοϲ πρόϲωπα·
      φύλαξ χορόϲ [ἄγγελοϲ] Κλυταιμήϲτρα [Ταλθύβιοϲ] κῆρυξ
      Ἀγαμέμνων Καϲάνδρα Αἴγιϲθοϲ
θεράπων Ἀγαμέμνονοϲ ὁ προλογιζόμενοϲ, οὐχὶ ὀ ὑπὸ Αἰγίϲθου ταχθείϲ [cf. Hom. Od. 4. 525]
add. M sub titulo Ἀγαμέμνων ante prologum
ΑΓΑΜΕΜΝΩΝ
ΦΥΛΑΞ θεοὺϲ μὲν αἰτῶ τῶνδʼ ἀπαλλαγὴν πόνων,
φρουρᾶϲ ἐτείαϲ μῆκοϲ, ἣν κοιμώμενοϲ
ϲτέγαιϲ Ἀτρειδῶν ἄγκαθεν, κυνὸϲ δίκην,
ἄϲτρων κάτοιδα νυκτέρων ὁμήγυριν
καὶ τοὺϲ φέρονταϲ χεῖμα καὶ θέροϲ βροτοῖϲ
λαμπροὺϲ δυνάϲταϲ, ἐμπρέπονταϲ αἰθέρι
ἀϲτέραϲ, ὅταν φθίνωϲιν ἀντολαῖϲ τε τῶν·
καὶ νῦν φυλάϲϲω λαμπάδοϲ τὸ ϲύμβολον,
αὐγὴν πυρὸϲ φέρουϲαν ἐκ Τροίαϲ φάτιν
ἁλώϲιμόν τε βάξιν· ὧδε γὰρ κρατεῖ
γυναικὸϲ ἀνδρόβουλον ἐλπίζον κέαρ·
εὖτʼ ἂν δὲ νυκτίπλαγκτον ἔνδροϲόν τʼ ἔχω
εὐνὴν ὀνείροιϲ οὐκ ἐπιϲκοπουμένην
ἐμήν· φόβοϲ γὰρ ἀνθʼ ὕπνου παραϲτατεῖ,
τὸ μὴ βεβαίωϲ βλέφαρα ϲυμβαλεῖν ὕπνωι·
ὅταν δʼ ἀείδειν ἢ μινύρεϲθαι δοκῶ,
ὕπνου τόδʼ ἀντίμολπον ἐντέμνων ἄκοϲ,
κλαίω τότʼ οἴκου τοῦδε ϲυμφορὰν ϲτένων
οὐχ ὡϲ τὰ πρόϲθʼ ἄριϲτα διαπονουμένου.
νῦν δʼ εὐτυχὴϲ γένοιτʼ ἀπαλλαγὴ πόνων
εὐαγγέλου φανέντοϲ ὀρφναίου πυρόϲ.
ὦ χαῖρε λαμπτὴρ νυκτόϲ, ἡμερήϲιον
φάοϲ πιφαύϲκων καὶ χορῶν κατάϲταϲιν
πολλῶν ἐν Ἄργει τῆϲδε ϲυμφορᾶϲ χάριν.

ἰοὺ ἰού·
Ἀγαμέμνονοϲ γυναικὶ ϲημαίνω τορῶϲ
εὐνῆϲ ἐπαντείλαϲαν ὡϲ τάχοϲ δόμοιϲ
ὀλολυγμὸν εὐφημοῦντα τῆιδε λαμπάδι
ἐπορθιάζειν, εἴπερ Ἰλίου πόλιϲ
ἑάλωκεν, ὡϲ ὁ φρυκτὸϲ ἀγγέλλων πρέπει·
αὐτόϲ τʼ ἔγωγε φροίμιον χορεύϲομαι,
τὰ δεϲποτῶν γὰρ εὖ πεϲόντα θήϲομαι
τρὶϲ ἓξ βαλούϲηϲ τῆϲδέ μοι φρυκτωρίαϲ·
γένοιτο δʼ οὖν μολόντοϲ εὐφιλῆ χέρα
ἄνακτοϲ οἴκων τῆιδε βαϲτάϲαι χερί.
τὰ δʼ ἄλλα ϲιγῶ· βοῦϲ ἐπὶ γλώϲϲηι μέγαϲ
βέβηκεν· οἶκοϲ δʼ αὐτόϲ, εἰ φθογγὴν λάβοι,
ϲαφέϲτατʼ ἂν λέξειεν· ὡϲ ἑκὼν ἐγὼ
μαθοῦϲιν αὐδῶ κοὐ μαθοῦϲι λήθομαι.
ΧΟΡΟϹ     δέκατον μὲν ἔτοϲ τόδʼ ἐπεὶ Πριάμου
            μέγαϲ ἀντίδικοϲ
            Μενέλαοϲ ἄναξ ἠδʼ Ἀγαμέμνων,
            διθρόνου Διόθεν καὶ διϲκήπτρου
            τιμῆϲ ὀχυρὸν ζεῦγοϲ Ἀτρειδᾶν,
            ϲτόλον Ἀργείων χιλιοναύτην
            τῆϲδʼ ἀπὸ χώραϲ
            ἦραν, ϲτρατιῶτιν ἀρωγήν,
            μεγάλʼ ἐκ θυμοῦ κλάζοντεϲ Ἄρη,
            τρόπον αἰγυπιῶν οἵτʼ ἐκπατίοιϲ
            ἄλγεϲι παίδων ὕπατοι λεχέων
            ϲτροφοδινοῦνται
            πτερύγων ἐρετμοῖϲιν ἐρεϲϲόμενοι,
            δεμνιοτήρη
            πόνον ὀρταλίχων ὀλέϲαντεϲ·
            ὕπατοϲ δʼ ἀίων ἤ τιϲ Ἀπόλλων
            ἢ Πὰν ἢ Ζεὺϲ οἰωνόθροον
            γόον ὀξυβόαν τῶνδε μετοίκων,
            ὑϲτερόποινον
            πέμπει παραβᾶϲιν Ἐρινύν·
            οὕτω δʼ Ἀτρέωϲ παῖδαϲ ὁ κρείϲϲων
            ἐπʼ Ἀλεξάνδρωι πέμπει ξένιοϲ

            Ζεὺϲ πολυάνοροϲ ἀμφὶ γυναικόϲ,
            πολλὰ παλαίϲματα καὶ γυιοβαρῆ,
            γόνατοϲ κονίαιϲιν ἐρειδομένου
            διακναιομένηϲ τʼ ἐν προτελείοιϲ
            κάμακοϲ, θήϲων Δαναοῖϲιν
            Τρωϲί θʼ ὁμοίωϲ. ἔϲτι δʼ ὅπηι νῦν
            ἔϲτι, τελεῖται δʼ ἐϲ τὸ πεπρωμένον·
            οὔθʼ ὑποκαίων οὔτʼ ἀπολείβων
            ἀπύρων ἱερῶν
            ὀργὰϲ ἀτενεῖϲ παραθέλξει.
            ἡμεῖϲ δʼ ἀτίται ϲαρκὶ παλαιᾶι
            τῆϲ τότʼ ἀρωγῆϲ ὑπολειφθέντεϲ
            μίμνομεν ἰϲχὺν
            ἰϲόπαιδα νέμοντεϲ ἐπὶ ϲκήπτροιϲ·
            ὅ τε γὰρ νεαρὸϲ μυελὸϲ ϲτέρνων
            ἐντὸϲ ἀνάιϲϲων
            ἰϲόπρεϲβυϲ, Ἄρηϲ δʼ οὐκ ἐνὶ χώραι·
            τό θʼ ὑπέργηρων φυλλάδοϲ ἤδη
            κατακαρφομένηϲ τρίποδαϲ μὲν ὁδοὺϲ
            ϲτείχει, παιδὸϲ δʼ οὐδὲν ἀρείων
            ὄναρ ἡμερόφαντον ἀλαίνει.
            ϲὺ δέ, Τυνδάρεω
            θύγατερ, βαϲίλεια Κλυταιμήϲτρα,
            τί χρέοϲ; τί νέον; τί δʼ ἐπαιϲθομένη,
            τίνοϲ ἀγγελίαϲ
            πειθοῖ περίπεμπτα θυοϲκεῖϲ;
            πάντων δὲ θεῶν τῶν ἀϲτυνόμων,
            ὑπάτων, χθονίων, τῶν τε θυραίων
            τῶν τʼ ἀγοραίων
            βωμοὶ δώροιϲι φλέγονται·
            ἄλλη δʼ ἄλλοθεν οὐρανομήκηϲ
            λαμπὰϲ ἀνίϲχει
            φαρμαϲϲομένη χρίματοϲ ἁγνοῦ
            μαλακαῖϲ ἀδόλοιϲι παρηγορίαιϲ
            πελανῶι μυχόθεν βαϲιλείωι.
            τούτων λέξαϲʼ ὅ τι καὶ δυνατὸν
            καὶ θέμιϲ, αἴνει παιών τε γενοῦ
            τῆϲδε μερίμνηϲ,
            ἣ νῦν τοτὲ μὲν κακόφρων τελέθει,

            τοτὲ δʼ ἐκ θυϲιῶν ἃϲ ἀναφαίνειϲ
            ἐλπὶϲ ἀμύνει φροντίδʼ ἄπληϲτον
            †τὴν θυμοφθόρον λύπηϲ φρένα†.
[ϲτρ. α
κύριόϲ εἰμι θροεῖν ὅδιον κράτοϲ αἴϲιον ἀνδρῶν
ἐκτελέων· ἔτι γὰρ θεόθεν καταπνείει
Πειθώ, †μολπὰν ἀλκὰν† ϲύμφυτοϲ αἰών·
ὅπωϲ Ἀχαιῶν δίθρονον κράτοϲ, Ἑλλάδοϲ ἥβαϲ
ξύμφρονα ταγάν,
πέμπει ξὺν δορὶ καὶ χερὶ πράκτορι
θούριοϲ ὄρνιϲ Τευκρίδʼ ἐπʼ αἶαν,
οἰωνῶν βαϲιλεὺϲ βαϲιλεῦϲι νε-
            ῶν, ὁ κελαινὸϲ ὅ τʼ ἐξόπιν ἀργᾶϲ,
φανέντεϲ ἴκταρ μελάθρων χερὸϲ ἐκ δοριπάλτου
παμπρέπτοιϲ ἐν ἕδραιϲιν,
βοϲκομένω λαγίναν ἐρικύμονα φέρματι γένναν,
βλάψαντε λοιϲθίων δρόμων·
αἴλινον αἴλινον εἰπέ, τὸ δʼ εὖ νικάτω.
[ἀντ. α
κεδνὸϲ δὲ ϲτρατόμαντιϲ ἰδὼν δύο λήμαϲι διϲϲοὺϲ
Ἀτρεΐδαϲ μαχίμουϲ ἐδάη λαγοδαίταϲ,
πομποὺϲ ἀρχᾶϲ, οὕτω δʼ εἶπε τεράιζων·
'χρόνωι μὲν ἀγρεῖ Πριάμου πόλιν ἅδε κέλευθοϲ,
πάντα δὲ πύργων
κτήνη πρόϲθετα δημιοπληθῆ
Μοῖρα λαπάξει πρὸϲ τὸ βίαιον·
οἶον μή τιϲ ἄγα θεόθεν κνεφά-
            ϲηι προτυπὲν ϲτόμιον μέγα Τροίαϲ
ϲτρατωθέν· οἴκτωι γὰρ ἐπίφθονοϲ Ἄρτεμιϲ ἁγνὰ
πτανοῖϲιν κυϲὶ πατρὸϲ
αὐτότοκον πρὸ λόχου μογερὰν πτάκα θυομένοιϲιν·
ϲτυγεῖ δὲ δεῖπνον αἰετῶν.'
αἴλινον αἴλινον εἰπέ, τὸ δʼ εὖ νικάτω.
[ἐπωιδ.
'τόϲον περ εὔφρων ἁ καλὰ
δρόϲοιϲ ἀέπτοιϲ μαλερῶν λεόντων
πάντων τʼ ἀγρονόμων φιλομάϲτοιϲ

θηρῶν ὀβρικάλοιϲι τερπνά,
τούτων αἰτεῖ ξύμβολα κρᾶναι,
δεξιὰ μὲν κατάμομφα δὲ φάϲματα·
ἰήιον δὲ καλέω Παιᾶνα,
μή τιναϲ ἀντιπνόουϲ Δαναοῖϲ χρονί-
            αϲ ἐχενῆιδαϲ ἀπλοίαϲ
τεύξηι ϲπευδομένα θυϲίαν ἑτέραν ἄνομόν τινʼ ἄδαιτον,
νεικέων τέκτονα ϲύμφυτον, οὐ δει-
            ϲήνορα· μίμνει γὰρ φοβερὰ παλίνορτοϲ
οἰκονόμοϲ δολία, μνάμων Μῆνιϲ τεκνόποινοϲ.'
τοιάδε Κάλχαϲ ξὺν μεγάλοιϲ ἀγαθοῖϲ ἀπέκλαγξεν
μόρϲιμʼ ἀπʼ ὀρνίθων ὁδίων οἴκοιϲ βαϲιλείοιϲ·
τοῖϲ δʼ ὁμόφωνον
αἴλινον αἴλινον εἰπέ, τὸ δʼ εὖ νικάτω.
[ϲτρ. β
            Ζεὺϲ ὅϲτιϲ ποτʼ ἐϲτίν, εἰ τόδʼ αὐ-
                 τῶι φίλον κεκλημένωι,
            τοῦτό νιν προϲεννέπω·
            οὐκ ἔχω προϲεικάϲαι
                 πάντʼ ἐπιϲταθμώμενοϲ
            πλὴν Διόϲ, εἰ τὸ μάταν ἀπὸ φροντίδοϲ ἄχθοϲ
            χρὴ βαλεῖν ἐτητύμωϲ·
[ἀντ. β
            οὐδʼ ὅϲτιϲ πάροιθεν ἦν μέγαϲ,
                 παμμάχωι θράϲει βρύων,
            οὐδὲ λέξεται πρὶν ὤν·
            ὃϲ δʼ ἔπειτʼ ἔφυ, τρια-
                 κτῆροϲ οἴχεται τυχών·
            Ζῆνα δέ τιϲ προφρόνωϲ ἐπινίκια κλάζων
            τεύξεται φρενῶν τὸ πᾶν,
[ϲτρ. γ
            τὸν φρονεῖν βροτοὺϲ ὁδώ-
                 ϲαντα, τὸν πάθει μάθοϲ
            θέντα κυρίωϲ ἔχειν·
            ϲτάζει δʼ ἔν γʼ ὕπνωι πρὸ καρδίαϲ
            μνηϲιπήμων πόνοϲ· καὶ παρʼ ἄ-
                 κονταϲ ἦλθε ϲωφρονεῖν·
            δαιμόνων δέ που χάριϲ βίαιοϲ
                 ϲέλμα ϲεμνὸν ἡμένων.

[ἀντ. γ
            καὶ τόθʼ ἡγεμὼν ὁ πρέ-
                ϲβυϲ νεῶν Ἀχαιικῶν,
            μάντιν οὔτινα ψέγων,
            ἐμπαίοιϲ τύχαιϲι ϲυμπνέων,
            εὖτʼ ἀπλοίαι κεναγγεῖ βαρύ-
                νοντʼ Ἀχαιικὸϲ λεώϲ,
            Χαλκίδοϲ πέραν ἔχων παλιρρό-
                χθοιϲ ἐν Αὐλίδοϲ τόποιϲ·
[ϲτρ. δ
            πνοαὶ δʼ ἀπὸ Ϲτρυμόνοϲ μολοῦϲαι
            κακόϲχολοι, νήϲτιδεϲ, δύϲορμοι,
            βροτῶν ἄλαι,
                ναῶν ⟨τε⟩ καὶ πειϲμάτων ἀφειδεῖϲ,
            παλιμμήκη χρόνον τιθεῖϲαι
            τρίβωι κατέξαινον ἄνθοϲ Ἀργεί-
                ων· ἐπεὶ δὲ καὶ πικροῦ
            χείματοϲ ἄλλο μῆχαρ
            βριθύτερον πρόμοιϲιν
            μάντιϲ ἔκλαγξεν προφέρων
                Ἄρτεμιν, ὥϲτε χθόνα βάκ-
                τροιϲ ἐπικρούϲανταϲ Ἀτρεί-
                δαϲ δάκρυ μὴ καταϲχεῖν·
[ἀντ. δ
            ἄναξ δʼ ὁ πρέϲβυϲ τόδʼ εἶπε φωνῶν·
            'βαρεῖα μὲν κὴρ τὸ μὴ πιθέϲθαι,
            βαρεῖα δʼ εἰ
                τέκνον δαΐξω, δόμων ἄγαλμα,
            μιαίνων παρθενοϲφάγοιϲιν
            ῥείθροιϲ πατρώιουϲ χέραϲ πέλαϲ βω-
                μοῦ· τί τῶνδʼ ἄνευ κακῶν;
            πῶϲ λιπόναυϲ γένωμαι
            ξυμμαχίαϲ ἁμαρτών;
            παυϲανέμου γὰρ θυϲίαϲ
                παρθενίου θʼ αἵματοϲ ὀρ-
                γᾶι περιόργωι ϲφʼ ἐπιθυ-
                μεῖν θέμιϲ. εὖ γὰρ εἴη.'
[ϲτρ. ε
            ἐπεὶ δʼ ἀνάγκαϲ ἔδυ λέπαδνον

            φρενὸϲ πνέων δυϲϲεβῆ τροπαίαν
            ἄναγνον ἀνίερον, τόθεν
            τὸ παντότολμον φρονεῖν μετέγνω·
            βροτοὺϲ θραϲύνει γὰρ αἰϲχρόμητιϲ
            τάλαινα παρακοπὰ πρωτοπήμων·
            ἔτλα δʼ οὖν θυτὴρ γενέ-
                ϲθαι θυγατρόϲ, γυναικοποί-
                νων πολέμων ἀρωγὰν
            καὶ προτέλεια ναῶν.
[ἀντ. ε
            λιτὰϲ δὲ καὶ κληδόναϲ πατρώιουϲ
            παρʼ οὐδὲν αἰῶνα παρθένειόν τʼ
            ἔθεντο φιλόμαχοι βραβῆϲ·
            φράϲεν δʼ ἀόζοιϲ πατὴρ μετʼ εὐχὰν
            δίκαν χιμαίραϲ ὕπερθε βωμοῦ
            πέπλοιϲι περιπετῆ παντὶ θυμῶι
            προνωπῆ λαβεῖν ἀέρ-
                δην ϲτόματόϲ τε καλλιπρώι-
                ρου φυλακᾶι καταϲχεῖν
            φθόγγον ἀραῖον οἴκοιϲ,
[ϲτρ. ζ
            βίαι χαλινῶν τʼ ἀναύδωι μένει·
            κρόκου βαφὰϲ δʼ ἐϲ πέδον χέουϲα
            ἔβαλλʼ ἕκαϲτον θυτή-
                ρων ἀπʼ ὄμματοϲ βέλει φιλοίκτωι,
            πρέπουϲά θʼ ὡϲ ἐν γραφαῖϲ, προϲεννέπειν
            θέλουϲʼ, ἐπεὶ πολλάκιϲ
            πατρὸϲ κατʼ ἀνδρῶναϲ εὐτραπέζουϲ
            ἔμελψεν, ἁγνᾶι δʼ ἀταύρωτοϲ αὐδᾶι πατρὸϲ
            φίλου τριτόϲπονδον εὔποτμον παι-
                ῶνα φίλωϲ ἐτίμα.
[ἀντ. ζ
            τὰ δʼ ἔνθεν οὔτʼ εἶδον οὔτʼ ἐννέπω·
            τέχναι δὲ Κάλχαντοϲ οὐκ ἄκραντοι.
            Δίκα δὲ τοῖϲ μὲν παθοῦ-
                ϲιν μαθεῖν ἐπιρρέπει· τὸ μέλλον δʼ
            ἐπεὶ γένοιτʼ ἂν κλύοιϲ· πρὸ χαιρέτω·

            ἴϲον δὲ τῶι προϲτένειν·
            τορὸν γὰρ ἥξει ϲύνορθρον αὐγαῖϲ.
            πέλοιτο δʼ οὖν τἀπὶ τούτοιϲιν εὖ πρᾶξιϲ, ὡϲ
            θέλει τόδʼ ἄγχιϲτον Ἀπίαϲ γαί-
                αϲ μονόφρουρον ἕρκοϲ.
ἥκω ϲεβίζων ϲόν, Κλυταιμήϲτρα, κράτοϲ·
δίκη γάρ ἐϲτι φωτὸϲ ἀρχηγοῦ τίειν
γυναῖκʼ, ἐρημωθέντοϲ ἄρϲενοϲ θρόνου.
ϲὺ δʼ εἴ τι κεδνὸν εἴτε μὴ πεπυϲμένη
εὐαγγέλοιϲιν ἐλπίϲιν θυηπολεῖϲ,
κλύοιμʼ ἂν εὔφρων· οὐδὲ ϲιγώϲηι φθόνοϲ.
ΚΛΥΤΑΙΜΗϹΤΡΑ εὐάγγελθϲ μέν, ὥϲπερ ἡ παροιμία,
ἕωϲ γένοιτο μητρὸϲ εὐφρόνηϲ πάρα·
πεύϲηι δὲ χάρμα μεῖζον ἐλπίδοϲ κλύειν·
Πριάμου γὰρ ἡιρήκαϲιν Ἀργεῖοι πόλιν.
Χο. πῶϲ φήιϲ; πέφευγε τοὖποϲ ἐξ ἀπιϲτίαϲ.
Κλ. Τροίαν Ἀχαιῶν οὖϲαν· ἦ τορῶϲ λέγω;
Χο. χαρά μʼ ὑφέρπει δάκρυον ἐκκαλουμένη.
Κλ. εὖ γὰρ φρονοῦντοϲ ὄμμα ϲοῦ κατηγορεῖ.
Χο. τί γὰρ τὸ πιϲτόν; ἔϲτι τῶνδέ ϲοι τέκμαρ;
Κλ. ἔϲτιν, τί δʼ οὐχί; μὴ δολώϲαντοϲ θεοῦ.
Χο. πότερα δʼ ὀνείρων φάϲματʼ εὐπιθῆ ϲέβειϲ;
Κλ. οὐ δόξαν ἂν λάβοιμι βριζούϲηϲ φρενόϲ.
Χο. ἀλλʼ ἦ ϲʼ ἐπίανέν τιϲ ἄπτεροϲ φάτιϲ;
Κλ. παιδὸϲ νέαϲ ὣϲ κάρτʼ ἐμωμήϲω φρέναϲ.
Χο. ποίου χρόνου δὲ καὶ πεπόρθηται πόλιϲ;
Κλ. τῆϲ νῦν τεκούϲηϲ φῶϲ τόδʼ εὐφρόνηϲ λέγω.
Χο. καὶ τίϲ τόδʼ ἐξίκοιτʼ ἂν ἀγγέλων τάχοϲ;
Κλ. Ἥφαιϲτοϲ, Ἴδηϲ λαμπρὸν ἐκπέμπων ϲέλαϲ·
φρυκτὸϲ δὲ φρυκτὸν δεῦρʼ ἀπʼ ἀγγάρου πυρὸϲ
ἔπεμπεν. Ἴδη μὲν πρὸϲ Ἑρμαῖον λέπαϲ
Λήμνου, μέγαν δὲ πανὸν ἐκ νήϲου τρίτον
Ἀθῶιον αἶποϲ Ζηνὸϲ ἐξεδέξατο·
ὑπερτελὴϲ δὲ πόντον ὥϲτε νωτίϲαι
ἰϲχὺϲ πορευτοῦ λαμπάδοϲ πρὸϲ ἡδονὴν
⟨                                                         ⟩
πεύκη τὸ χρυϲοφεγγὲϲ ὥϲ τιϲ ἥλιοϲ
ϲέλαϲ παραγγείλαϲα Μακίϲτου ϲκοπαῖϲ.
ὁ δʼ οὔτι μέλλων οὐδʼ ἀφραϲμόνωϲ ὕπνωι

νικώμενοϲ παρῆκεν ἀγγέλου μέροϲ,
ἑκὰϲ δὲ φρυκτοῦ φῶϲ ἐπʼ Εὐρίπου ῥοὰϲ
Μεϲϲαπίου φύλαξι ϲημαίνει μολόν.
οἱ δʼ ἀντέλαμψαν καὶ παρήγγειλαν πρόϲω
γραίαϲ ἐρείκηϲ θωμὸν ἅψαντεϲ πυρί·
ϲθένουϲα λαμπὰϲ δʼ οὐδέ πω μαυρουμένη,
ὑπερθοροῦϲα πεδίον Ἀϲωποῦ, δίκην
φαιδρᾶϲ ϲελήνηϲ, πρὸϲ Κιθαιρῶνοϲ λέπαϲ
ἤγειρεν ἄλλην ἐκδοχὴν πομποῦ πυρόϲ.
φάοϲ δὲ τηλέπομπον οὐκ ἠναίνετο
φρουρά, πλέον καίουϲα τῶν εἰρημένων·
λίμνην δʼ ὑπὲρ γοργῶπιν ἔϲκηψεν φάοϲ,
ὄροϲ τʼ ἐπʼ αἰγίπλαγκτον ἐξικνούμενον
ὤτρυνε θεϲμὸν †μὴ χαρίζεϲθαι† πυρόϲ·
πέμπουϲι δʼ ἀνδαίοντεϲ ἀφθόνωι μένει
φλογὸϲ μέγαν πώγωνα †καὶ Ϲαρωνικοῦ
πορθμοῦ κάτοπτον πρῶνʼ ὑπερβάλλειν πρόϲω
φλέγουϲαν†· εἶτʼ ἔϲκηψεν, εἶτʼ ἀφίκετο
Ἀραχναῖον αἶποϲ, ἀϲτυγείτοναϲ ϲκοπάϲ,
κἄπειτʼ Ἀτρειδῶν ἐϲ τόδε ϲκήπτει ϲτέγοϲ
φάοϲ τόδʼ οὐκ ἄπαππον Ἰδαίου πυρόϲ.
τοιοίδε τοί μοι λαμπαδηφόρων νόμοι,
ἄλλοϲ παρʼ ἄλλου διαδοχαῖϲ πληρούμενοι·
νικᾶι δʼ ὁ πρῶτοϲ καὶ τελευταῖοϲ δραμών.
τέκμαρ τοιοῦτον ϲύμβολόν τέ ϲοι λέγω
ἀνδρὸϲ παραγγείλαντοϲ ἐκ Τροίαϲ ἐμοί.
Χο. θεοῖϲ μὲν αὖθιϲ, ὦ γύναι, προϲεύξομαι·
λόγουϲ δʼ ἀκοῦϲαι τούϲδε κἀποθαυμάϲαι
διηνεκῶϲ θέλοιμʼ ἄν, ὡϲ λέγοιϲ πάλιν.
Κλ. Τροίαν Ἀχαιοὶ τῆιδʼ ἔχουϲʼ ἐν ἡμέραι.
οἶμαι βοὴν ἄμεικτον ἐν πόλει πρέπειν·
ὄξοϲ τʼ ἄλειφά τʼ ἐγχέαϲ ταὐτῶι κύτει
διχοϲτατοῦντʼ ἂν οὐ φίλω προϲεννέποιϲ·
καὶ τῶν ἁλόντων καὶ κρατηϲάντων δίχα
φθογγὰϲ ἀκούειν ἔϲτι, ϲυμφορᾶϲ διπλῆϲ·
οἱ μὲν γὰρ ἀμφὶ ϲώμαϲιν πεπτωκότεϲ
ἀνδρῶν καϲιγνήτων τε καὶ †φυταλμίων
παῖδεϲ γερόντων† οὐκέτʼ ἐξ ἐλευθέρου
δέρηϲ ἀποιμώζουϲι φιλτάτων μόρον·

τοὺϲ δʼ αὖτε νυκτίπλαγκτοϲ ἐκ μάχηϲ πόνοϲ
νήϲτειϲ πρὸϲ ἀρίϲτοιϲιν ὧν ἔχει πόλιϲ
τάϲϲει, πρὸϲ οὐδὲν ἐν μέρει τεκμήριον,
ἀλλʼ ὡϲ ἕκαϲτοϲ ἔϲπαϲεν τύχηϲ πάλον.
ἐν ⟨δʼ⟩ αἰχμαλώτοιϲ Τρωϊκοῖϲ οἰκήμαϲιν
ναίουϲιν ἤδη, τῶν ὑπαιθρίων πάγων
δρόϲων τʼ ἀπαλλαχθέντεϲ, ὡϲ δʼ εὐδαίμονεϲ
ἀφύλακτον εὑδήϲουϲι πᾶϲαν εὐφρόνην.
εἰ δʼ εὐϲεβοῦϲι τοὺϲ πολιϲϲούχουϲ θεοὺϲ
τοὺϲ τῆϲ ἁλούϲηϲ γῆϲ θεῶν θʼ ἱδρύματα,
οὔ τἂν ἑλόντεϲ αὖθιϲ ἀνθαλοῖεν ἄν·
ἔρωϲ δὲ μή τιϲ πρότερον ἐμπίπτηι ϲτρατῶι
πορθεῖν ἃ μὴ χρή, κέρδεϲιν νικωμένουϲ·
δεῖ γὰρ πρὸϲ οἴκουϲ νοϲτίμου ϲωτηρίαϲ,
κάμψαι διαύλου θάτερον κῶλον πάλιν.
θεοῖϲ δʼ ἀναμπλάκητοϲ εἰ μόλοι ϲτρατόϲ,
ἐγρηγορὸϲ τὸ πῆμα τῶν ὀλωλότων
γένοιτʼ ἄν, εἰ πρόϲπαια μὴ τύχοι κακά.
τοιαῦτά τοι γυναικὸϲ ἐξ ἐμοῦ κλύειϲ·
τὸ δʼ εὖ κρατοίη μὴ διχορρόπωϲ ἰδεῖν·
πολλῶν γὰρ ἐϲθλῶν τὴν ὄνηϲιν εἱλόμην.
Χο. γύναι, κατʼ ἄνδρα ϲώφρονʼ εὐφρόνωϲ λέγειϲ·
ἐγὼ δʼ ἀκούϲαϲ πιϲτά ϲου τεκμήρια
θεοὺϲ προϲειπεῖν εὖ παραϲκευάζομαι·
χάριϲ γὰρ οὐκ ἄτιμοϲ εἴργαϲται πόνων.
            ὦ Ζεῦ βαϲιλεῦ καὶ Νὺξ φιλία
            μεγάλων κόϲμων κτεάτειρα,
            ἥτʼ ἐπὶ Τροίαϲ πύργοιϲ ἔβαλεϲ
            ϲτεγανὸν δίκτυον, ὡϲ μήτε μέγαν
            μήτʼ οὖν νεαρῶν τινʼ ὑπερτελέϲαι
            μέγα δουλείαϲ
            γάγγαμον ἄτηϲ παναλώτου·
            Δία τοι ξένιον μέγαν αἰδοῦμαι
            τὸν τάδε πράξαντʼ, ἐπʼ Ἀλεξάνδρωι
            τείνοντα πάλαι τόξον, ὅπωϲ ἂν
            μήτε πρὸ καιροῦ μήθʼ ὑπὲρ ἄϲτρων
            βέλοϲ ἠλίθιον ϲκήψειεν.

[ϲτρ. α
            Διὸϲ πλαγὰν ἔχουϲιν εἰπεῖν,
            πάρεϲτιν τοῦτό γʼ ἐξιχνεῦϲαι·
            ἔπραξεν ὡϲ ἔκρανεν· οὐκ ἔφα τιϲ
            θεοὺϲ βροτῶν ἀξιοῦϲθαι μέλειν
            ὅϲοιϲ ἀθίκτων χάριϲ
            πατοῖθʼ· ὁ δʼ οὐκ εὐϲεβήϲ·
            πέφανται δʼ ἐγγόνοιϲ
            †ἀτολμήτων ἄρη†
            πνεόντων μεῖζον ἢ δικαίωϲ,
            φλεόντων δωμάτων ὑπέρφευ
            ὑπὲρ τὸ βέλτιϲτον· ἔϲτω δʼ ἀπή-
                μαντον, ὥϲτʼ ἀπαρκεῖν
            εὖ πραπίδων λαχόντι.
            οὐ γὰρ ἔϲτιν ἔπαλξιϲ
            πλούτου πρὸϲ Κόρον ἀνδρὶ
            λακτίϲαντι μέγαν Δίκαϲ
                βωμὸν εἰϲ ἀφάνειαν.
[ἀντ. α
            βιᾶται δʼ ἁ τάλαινα Πειθώ,
            προβούλου παῖϲ ἄφερτοϲ Ἄταϲ·
            ἄκοϲ δὲ πᾶν μάταιον· οὐκ ἐκρύφθη,
            πρέπει δέ, φῶϲ αἰνολαμπέϲ, ϲίνοϲ·
            κακοῦ δὲ χαλκοῦ τρόπον
            τρίβωι τε καὶ προϲβολαῖϲ
            μελαμπαγὴϲ πέλει
            δικαιωθείϲ, ἐπεὶ
            διώκει παῖϲ ποτανὸν ὄρνιν,
            πόλει πρόϲτριμμα θεὶϲ ἄφερτον.
            λιτᾶν δʼ ἀκούει μὲν οὔτιϲ θεῶν,
                τὸν δʼ ἐπίϲτροφον τῶν
            φῶτʼ ἄδικον καθαιρεῖ·
            οἷοϲ καὶ Πάριϲ ἐλθὼν
            ἐϲ δόμον τὸν Ἀτρειδᾶν
            ἤιϲχυνε ξενίαν τράπε-
                ζαν κλοπαῖϲι γυναικόϲ.
[ϲτρ. β
            λιποῦϲα δʼ ἀϲτοῖϲιν ἀϲπίϲτοραϲ
            κλόνουϲ λοχιϲμούϲ τε καὶ

                ναυβάταϲ ὁπλιϲμούϲ,
        ἄγουϲά τʼ ἀντίφερνον Ἰλίωι φθοράν,
            βεβάκει ῥίμφα διὰ
                πυλᾶν ἄτλητα τλᾶϲα. πολὺ δʼ ἀνέϲτενον
        τόδʼ ἐννέποντεϲ δόμων προφῆται·
            'ἰὼ ἰὼ δῶμα δῶμα καὶ πρόμοι,
            ἰὼ λέχοϲ καὶ ϲτίβοι φιλάνορεϲ·
            πάρεϲτι †ϲιγᾶϲ ἄτιμοϲ ἀλοίδοροϲ
                ἅδιϲτοϲ ἀφεμένων† ἰδεῖν·
            πόθωι δʼ ὑπερποντίαϲ
            φάϲμα δόξει δόμων ἀνάϲϲειν·
            εὐμόρφων δὲ κολοϲϲῶν
            ἔχθεται χάριϲ ἀνδρί,
            ὀμμάτων δʼ ἐν ἀχηνίαιϲ
                ἔρρει πᾶϲʼ Ἀφροδίτα.
[ἀντ. β
            ὀνειρόφαντοι δὲ πενθήμονεϲ
            πάρειϲι δόξαι φέρου-
                ϲαι χάριν ματαίαν·
            μάταν γάρ, εὖτʼ ἂν ἐϲθλά τιϲ δοκοῦνθʼ ὁρᾶι,
            παραλλάξαϲα διὰ
                χερῶν βέβακεν ὄψιϲ, οὐ μεθύϲτερον
            πτεροῖϲ ὀπαδοῦϲʼ ὕπνου κελεύθοιϲ.'
            τὰ μὲν κατʼ οἴκουϲ ἐφʼ ἑϲτίαϲ ἄχη
            τάδʼ ἐϲτὶ καὶ τῶνδʼ ὑπερβατώτερα·
            τὸ πᾶν δʼ ἀφʼ Ἕλλανοϲ αἴαϲ ϲυνορμένοιϲι πέν-
                θεια τληϲικάρδιοϲ
            δόμωι ʼν ἑκάϲτου πρέπει.
            πολλὰ γοῦν θιγγάνει πρὸϲ ἧπαρ·
            οὓϲ μὲν γάρ ⟨τιϲ⟩ ἔπεμψεν
            οἶδεν, ἀντὶ δὲ φωτῶν
            τεύχη καὶ ϲποδὸϲ εἰϲ ἑκά-
                ϲτου δόμουϲ ἀφικνεῖται.
[ϲτρ. γ
            ὁ χρυϲαμοιβὸϲ δʼ Ἄρηϲ ϲωμάτων
            καὶ ταλαντοῦχοϲ ἐν μάχηι δορὸϲ
            πυρωθὲν ἐξ Ἰλίου
            φίλοιϲι πέμπει βαρὺ
            ψῆγμα δυϲδάκρυτον ἀντ-

                ήνοροϲ ϲποδοῦ γεμί-
                ζων λέβηταϲ εὐθέτου.
            ϲτένουϲι δʼ εὖ λέγοντεϲ ἄν-
                δρα τὸν μὲν ὡϲ μάχηϲ ἴδριϲ,
            τὸν δʼ ἐν φοναῖϲ καλῶϲ πεϲόντʼ,
                ἀλλοτρίαϲ διαὶ γυναι-
                κόϲ· τάδε ϲῖγά τιϲ βαΰ-
                ζει, φθονερὸν δʼ ὑπʼ ἄλγοϲ ἕρ-
                πει προδίκοιϲ Ἀτρείδαιϲ.
            οἱ δʼ αὐτοῦ περὶ τεῖχοϲ
            θήκαϲ Ἰλιάδοϲ γᾶϲ
            εὔμορφοι κατέχουϲιν, ἐχ-
                θρὰ δʼ ἔχονταϲ ἔκρυψεν.
[ἀντ. γ
            βαρεῖα δʼ ἀϲτῶν φάτιϲ ϲὺν κότωι,
            δημοκράντου δʼ ἀρᾶϲ τίνει χρέοϲ·
            μένει δʼ ἀκοῦϲαί τί μου
            μέριμνα νυκτηρεφέϲ·
            τῶν πολυκτόνων γὰρ οὐκ
                ἄϲκοποι θεοί, κελαι-
                ναὶ δʼ Ἐρινύεϲ χρόνωι
            τυχηρὸν ὄντʼ ἄνευ δίκαϲ
                παλιντυχεῖ τριβᾶι βίου
            τιθεῖϲʼ ἀμαυρόν, ἐν δʼ ἀί-
                ϲτοιϲ τελέθοντοϲ οὔτιϲ ἀλ-
                κά· τὸ δʼ ὑπερκόπωϲ κλύειν
                εὖ βαρύ· βάλλεται γὰρ οἴ-
                κοιϲ Διόθεν κεραυνόϲ.
            κρίνω δʼ ἄφθονον ὄλβον·
            μήτʼ εἴην πτολιπόρθηϲ,
            μήτʼ οὖν αὐτὸϲ ἁλοὺϲ ὑπʼ ἄλ-
                λωι βίον κατίδοιμι.
[ἐπωιδ.
    πυρὸϲ δʼ ὑπʼ εὐαγγέλου
            πόλιν διήκει θοὰ
            βάξιϲ· εἰ δʼ ἐτήτυμοϲ,
            τίϲ οἶδεν, ἤ τι θεῖόν ἐϲτί πηι ψύθοϲ;

            τίϲ ὧδε παιδνὸϲ ἢ φρενῶν κεκομμένοϲ,
            φλογὸϲ παραγγέλμαϲιν
            νέοιϲ πυρωθέντα καρδίαν, ἔπειτʼ
                ἀλλαγᾶι λόγου καμεῖν;
            γυναικὸϲ αἰχμᾶι πρέπει
            πρὸ τοῦ φανέντοϲ χάριν ξυναινέϲαι·
            πιθανὸϲ ἄγαν ὁ θῆλυϲ ὅροϲ ἐπινέμεται
            ταχύποροϲ· ἀλλὰ ταχύμορον
            γυναικογήρυτον ὄλλυται κλέοϲ.
Κλ. τάχʼ εἰϲόμεϲθα λαμπάδων φαεϲφόρων
φρυκτωριῶν τε καὶ πυρὸϲ παραλλαγάϲ,
εἴτʼ οὖν ἀληθεῖϲ εἴτʼ ὀνειράτων δίκην
τερπνὸν τόδʼ ἐλθὸν φῶϲ ἐφήλωϲεν φρέναϲ·
κήρυκʼ ἀπʼ ἀκτῆϲ τόνδʼ ὁρῶ κατάϲκιον
κλάδοιϲ ἐλαίαϲ· μαρτυρεῖ δέ μοι κάϲιϲ
πηλοῦ ξύνουροϲ διψία κόνιϲ τάδε,
ὡϲ οὔτʼ ἄναυδοϲ οὔτε ϲοι δαίων φλόγα
ὕληϲ ὀρείαϲ ϲημανεῖ καπνῶι πυρόϲ·
ἀλλʼ ἢ τὸ χαίρειν μᾶλλον ἐκβάξει λέγων·
τὸν ἀντίον δὲ τοῖϲδʼ ἀποϲτέργω λόγον·
εὖ γὰρ πρὸϲ εὖ φανεῖϲι προϲθήκη πέλοι.
Χο. ὅϲτιϲ τάδʼ ἄλλωϲ τῆιδʼ ἐπεύχεται πόλει,
αὐτὸϲ φρενῶν καρποῖτο τὴν ἁμαρτίαν.
ΚΗΡΥΞ ἰὼ πατρῶιον οὖδαϲ Ἀργείαϲ χθονόϲ,
δεκάτου ϲε φέγγει τῶιδʼ ἀφικόμην ἔτουϲ,
πολλῶν ῥαγειϲῶν ἐλπίδων μιᾶϲ τυχών·
οὐ γάρ ποτʼ ηὔχουν τῆιδʼ ἐν Ἀργείαι χθονὶ
θανὼν μεθέξειν φιλτάτου τάφου μέροϲ.
νῦν χαῖρε μὲν χθών, χαῖρε δʼ ἡλίου φάοϲ,
ὕπατόϲ τε χώραϲ Ζεὺϲ ὁ Πύθιόϲ τʼ ἄναξ,
τόξοιϲ ἰάπτων μηκέτʼ εἰϲ ἡμᾶϲ βέλη·
ἅλιϲ παρὰ Ϲκάμανδρον ἦϲθʼ ἀνάρϲιοϲ·
νῦν δʼ αὖτε ϲωτὴρ ἴϲθι καὶ παιώνιοϲ,
ἄναξ Ἄπολλον· τούϲ τʼ ἀγωνίουϲ θεοὺϲ
πάνταϲ προϲαυδῶ τόν τʼ ἐμὸν τιμάορον
Ἑρμῆν, φίλον κήρυκα, κηρύκων ϲέβαϲ,
ἥρωϲ τε τοὺϲ πέμψανταϲ, εὐμενεῖϲ πάλιν

ϲτρατὸν δέχεϲθαι τὸν λελειμμένον δορόϲ.
ἰὼ μέλαθρα βαϲιλέων, φίλαι ϲτέγαι,
ϲεμνοί τε θᾶκοι δαίμονέϲ τʼ ἀντήλιοι,
εἴ που πάλαι, φαιδροῖϲι τοιϲίδʼ ὄμμαϲιν
δέξαϲθε κόϲμωι βαϲιλέα πολλῶι χρόνωι·
ἥκει γὰρ ὑμῖν φῶϲ ἐν εὐφρόνηι φέρων
καὶ τοῖϲδʼ ἅπαϲι κοινὸν Ἀγαμέμνων ἄναξ.
ἀλλʼ εὖ νιν ἀϲπάϲαϲθε, καὶ γὰρ οὖν πρέπει,
Τροίαν καταϲκάψαντα τοῦ δικηφόρου
Διὸϲ μακέλληι, τῆι κατείργαϲται πέδον.
βωμοὶ δʼ ἄιϲτοι καὶ θεῶν ἱδρύματα,
καὶ ϲπέρμα πάϲηϲ ἐξαπόλλυται χθονόϲ·
τοιόνδε Τροίαι περιβαλὼν ζευκτήριον
ἄναξ Ἀτρείδηϲ πρέϲβυϲ εὐδαίμων ἀνὴρ
ἥκει· τίεϲθαι δʼ ἀξιώτατοϲ βροτῶν
τῶν νῦν· Πάριϲ γὰρ οὔτε ϲυντελὴϲ πόλιϲ
ἐξεύχεται τὸ δρᾶμα τοῦ πάθουϲ πλέον·
ὀφλὼν γὰρ ἁρπαγῆϲ τε καὶ κλοπῆϲ δίκην
τοῦ ῥυϲίου θʼ ἥμαρτε καὶ πανώλεθρον
αὐτόχθονον πατρῶιον ἔθριϲεν δόμον·
διπλᾶ δʼ ἔτειϲαν Πριαμίδαι θἀμάρτια.
Χο. κῆρυξ Ἀχαιῶν χαῖρε τῶν ἀπὸ ϲτρατοῦ.
Κη. χαίρω· τὸ τεθνάναι δʼ οὐκέτʼ ἀντερῶ θεοῖϲ.
Χο. ἔρωϲ πατρώιαϲ τῆϲδε γῆϲ ϲʼ ἐγύμναϲεν;
Κη. ὥϲτʼ ἐνδακρύειν γʼ ὄμμαϲιν χαρᾶϲ ὕπο.
Χο. τερπνῆϲ ἄρʼ ἦτε τῆϲδʼ ἐπήβολοι νόϲου.
Κη. πῶϲ δή; διδαχθεὶϲ τοῦδε δεϲπόϲω λόγου.
Χο. τῶν ἀντερώντων ἱμέρωι πεπληγμένοι.
Κη. ποθεῖν ποθοῦντα τήνδε γῆν ϲτρατὸν λέγειϲ;
Χο. ὡϲ πόλλʼ ἀμαυρᾶϲ ἐκ φρενόϲ ⟨μʼ⟩ ἀναϲτένειν.
Κη. πόθεν τὸ δύϲφρον τοῦτʼ ἐπῆν ϲτύγοϲ †ϲτρατῶι†;
Χο. πάλαι τὸ ϲιγᾶν φάρμακον βλάβηϲ ἔχω.
Κη. καὶ πῶϲ; ἀπόντων κοιράνων ἔτρειϲ τινάϲ;
Χο. ὡϲ νῦν, τὸ ϲὸν δή, καὶ θανεῖν πολλὴ χάριϲ.
Κη. εὖ γὰρ πέπρακται. ταὐτὰ δʼ ἐν πολλῶι χρόνωι
τὰ μέν τιϲ ἂν λέξειεν εὐπετῶϲ ἔχειν,
τὰ δʼ αὖτε κἀπίμομφα. τίϲ δὲ πλὴν θεῶν
ἅπαντʼ ἀπήμων τὸν διʼ αἰῶνοϲ χρόνον;
μόχθουϲ γὰρ εἰ λέγοιμι καὶ δυϲαυλίαϲ,

ϲπαρνὰϲ παρήξειϲ καὶ κακοϲτρώτουϲ, τί δʼ οὐ
ϲτένοντεϲ, οὐ λαχόντεϲ ἤματοϲ μέροϲ;
τὰ δʼ αὖτε χέρϲωι καὶ προϲῆν πλέον ϲτύγοϲ·
εὐναὶ γὰρ ἦϲαν δαΐων πρὸϲ τείχεϲιν,
ἐξ οὐρανοῦ δὲ κἀπὸ γῆϲ λειμώνιαι
δρόϲοι κατεψάκαζον, ἔμπεδον ϲίνοϲ,
ἐϲθημάτων τιθέντεϲ ἔνθηρον τρίχα.
χειμῶνα δʼ εἰ λέγοι τιϲ οἰωνοκτόνον,
οἷον παρεῖχʼ ἄφερτον Ἰδαία χιών,
ἢ θάλποϲ, εὖτε πόντοϲ ἐν μεϲημβριναῖϲ
κοίταιϲ ἀκύμων νηνέμοιϲ εὕδοι πεϲών·
τί ταῦτα πενθεῖν δεῖ; παροίχεται πόνοϲ·
παροίχεται δέ, τοῖϲι μὲν τεθνηκόϲιν
τὸ μήποτʼ αὖθιϲ μηδʼ ἀναϲτῆναι μέλειν,
ἡμῖν δὲ τοῖϲ λοιποῖϲιν Ἀργείων ϲτρατοῦ
νικᾶι τὸ κέρδοϲ, πῆμα δʼ οὐκ ἀντιρρέπει.
τί τοὺϲ ἀναλωθένταϲ ἐν ψήφωι λέγειν,
τὸν ζῶντα δʼ ἀλγεῖν χρὴ τύχηϲ παλιγκότου;
καὶ πολλὰ χαίρειν ϲυμφοραῖϲ καταξιῶ,
ὡϲ κομπάϲαι τῶιδʼ εἰκὸϲ ἡλίου φάει
ὑπὲρ θαλάϲϲηϲ καὶ χθονὸϲ ποτωμένοιϲ
'Τροίαν ἑλόντεϲ δή ποτʼ Ἀργείων ϲτόλοϲ
θεοῖϲ λάφυρα ταῦτα τοῖϲ καθʼ Ἑλλάδα
δόμοιϲ ἐπαϲϲάλευϲαν ἀρχαῖον γάνοϲ'.
τοιαῦτα χρὴ κλύονταϲ εὐλογεῖν πόλιν
καὶ τοὺϲ ϲτρατηγούϲ· καὶ χάριϲ τιμήϲεται
Διὸϲ τάδʼ ἐκπράξαϲα. πάντʼ ἔχειϲ λόγον.
Χο. νικώμενοϲ λόγοιϲιν οὐκ ἀναίνομαι,
ἀεὶ γὰρ ἡβᾶι τοῖϲ γέρουϲιν εὐμαθεῖν.
δόμοιϲ δὲ ταῦτα καὶ Κλυταιμήϲτραι μέλειν
εἰκὸϲ μάλιϲτα, ϲὺν δὲ πλουτίζειν ἐμέ.
Κλ. ἀνωλόλυξα μὲν πάλαι χαρᾶϲ ὕπο,
ὅτʼ ἦλθʼ ὁ πρῶτοϲ νύχιοϲ ἄγγελοϲ πυρὸϲ
φράζων ἅλωϲιν Ἰλίου τʼ ἀνάϲταϲιν·
καί τίϲ μʼ ἐνίπτων εἶπε 'φρυκτωρῶν διὰ
πειϲθεῖϲα Τροίαν νῦν πεπορθῆϲθαι δοκεῖϲ;
ἦ κάρτα πρὸϲ γυναικὸϲ αἴρεϲθαι κέαρ.'
λόγοιϲ τοιούτοιϲ πλαγκτὸϲ οὖϲʼ ἐφαινόμην·
ὅμωϲ δʼ ἔθυον, καὶ γυναικείωι νόμωι

ὀλολυγμὸν ἄλλοϲ ἄλλοθεν κατὰ πτόλιν
ἔλαϲκον εὐφημοῦντεϲ, ἐν θεῶν ἕδραιϲ
θυηφάγον κοιμῶντεϲ εὐώδη φλόγα.
καὶ νῦν τὰ μάϲϲω μὲν τί δεῖ ϲʼ ἐμοὶ λέγειν;
ἄνακτοϲ αὐτοῦ πάντα πεύϲομαι λόγον.
ὅπωϲ δʼ ἄριϲτα τὸν ἐμὸν αἰδοῖον πόϲιν
ϲπεύϲω πάλιν μολόντα δέξαϲθαι· τί γὰρ
γυναικὶ τούτου φέγγοϲ ἥδιον δρακεῖν,
ἀπὸ ϲτρατείαϲ ἄνδρα ϲώϲαντοϲ θεοῦ
πύλαϲ ἀνοῖξαι; ταῦτʼ ἀπάγγειλον πόϲει,
ἥκειν ὅπωϲ τάχιϲτʼ ἐράϲμιον πόλει·
γυναῖκα πιϲτὴν δʼ ἐν δόμοιϲ εὕροι μολὼν
οἵανπερ οὖν ἔλειπε, δωμάτων κύνα
ἐϲθλὴν ἐκείνωι, πολεμίαν τοῖϲ δύϲφροϲιν,
καὶ τἄλλʼ ὁμοίαν πάντα, ϲημαντήριον
οὐδὲν διαφθείραϲαν ἐν μήκει χρόνου·
οὐδʼ οἶδα τέρψιν οὐδʼ ἐπίψογον φάτιν
ἄλλου πρὸϲ ἀνδρὸϲ μᾶλλον ἢ χαλκοῦ βαφάϲ.
τοιόϲδʼ ὁ κόμποϲ, τῆϲ ἀληθείαϲ γέμων,
οὐκ αἰϲχρὸϲ ὡϲ γυναικὶ γενναίαι λακεῖν.
Χο. αὕτη μὲν οὕτωϲ † εἶπε μανθάνοντί ϲοι,
τοροῖϲιν ἑρμηνεῦϲιν εὐπρεπῶϲ † λόγον.
ϲὺ δʼ εἰπέ, κῆρυξ, Μενέλεων δὲ πεύθομαι,
εἰ νόϲτιμόϲ τε καὶ ϲεϲωμένοϲ πάλιν
ἥκει ϲὺν ὑμῖν, τῆϲδε γῆϲ φίλον κράτοϲ.
Κη. οὐκ ἔϲθʼ ὅπωϲ λέξαιμι τὰ ψευδῆ καλά,
ἐϲ τὸν πολὺν φίλοιϲι καρποῦϲθαι χρόνον.
Χο. πῶϲ δῆτʼ ἂν εἰπὼν κεδνὰ τἀληθῆ τύχοιϲ;
ϲχιϲθέντα δʼ οὐκ εὔκρυπτα γίγνεται τάδε.
Κη. ἁνὴρ ἄφαντοϲ ἐξ Ἀχαιικοῦ ϲτρατοῦ,
αὐτόϲ τε καὶ τὸ πλοῖον· οὐ ψευδῆ λέγω.
Χο. πότερον ἀναχθεὶϲ †ἐμφανῶϲ† ἐξ Ἰλίου,
ἢ χεῖμα, κοινὸν ἄχθοϲ, ἥρπαϲε ϲτρατοῦ;
Κη. ἔκυρϲαϲ ὥϲτε τοξότηϲ ἄκροϲ ϲκοποῦ,
μακρὸν δὲ πῆμα ϲυντόμωϲ ἐφημίϲω.
Χο. πότερα γὰρ αὐτοῦ ζῶντοϲ ἢ τεθνηκότοϲ
φάτιϲ πρὸϲ ἄλλων ναυτίλων ἐκλήιζετο;

Κη. οὐκ οἶδεν οὐδεὶϲ ὥϲτʼ ἀπαγγεῖλαι τορῶϲ
πλὴν τοῦ τρέφοντοϲ Ἡλίου χθονὸϲ φύϲιν.
Χο. πῶϲ γὰρ λέγειϲ χειμῶνα ναυτικῶι ϲτρατῶι
ἐλθεῖν τελευτῆϲαί τε δαιμόνων κότωι;
Κη. εὔφημον ἦμαρ οὐ πρέπει κακαγγέλωι
γλώϲϲηι μιαίνειν· χωρὶϲ ἡ τιμὴ θεῶν.
ὅταν δʼ ἀπευκτὰ πήματʼ ἄγγελοϲ πόλει
ϲτυγνῶι προϲώπωι πτωϲίμου ϲτρατοῦ φέρηι,
πόλει μὲν ἕλκοϲ ἓν τὸ δήμιον τυχεῖν,
πολλοὺϲ δὲ πολλῶν ἐξαγιϲθένταϲ δόμων
ἄνδραϲ διπλῆι μάϲτιγι, τὴν Ἄρηϲ φιλεῖ,
δίλογχον ἄτην, φοινίαν ξυνωρίδα·
τοιῶνδε μέντοι πημάτων ϲεϲαγμένον
πρέπει λέγειν παιᾶνα τόνδʼ Ἐρινύων·
ϲωτηρίων δὲ πραγμάτων εὐάγγελον
ἥκοντα πρὸϲ χαίρουϲαν εὐεϲτοῖ πόλιν,
πῶϲ κεδνὰ τοῖϲ κακοῖϲι ϲυμμείξω, λέγων
χειμῶνʼ †Ἀχαιῶν οὐκ ἀμήνιτον θεοῖϲ†;
ξυνώμοϲαν γάρ, ὄντεϲ ἔχθιϲτοι τὸ πρίν,
πῦρ καὶ θάλαϲϲα, καὶ τὰ πίϲτʼ ἐδειξάτην
φθείροντε τὸν δύϲτηνον Ἀργείων ϲτρατόν.
ἐν νυκτὶ δυϲκύμαντα δʼ ὠρώρει κακά·
ναῦϲ γὰρ πρὸϲ ἀλλήληϲι Θρήικιαι πνοαὶ
ἤρεικον, αἱ δὲ κεροτυπούμεναι βίαι
χειμῶνι τυφῶ ϲὺν ζάληι τʼ ὀμβροκτύπωι
ὤιχοντʼ ἄφαντοι ποιμένοϲ κακοῦ ϲτρόβωι.
ἐπεὶ δʼ ἀνῆλθε λαμπρὸν ἡλίου φάοϲ,
ὁρῶμεν ἀνθοῦν πέλαγοϲ Αἰγαῖον νεκροῖϲ
ἀνδρῶν Ἀχαιῶν ναυτικοῖϲ τʼ ἐρειπίοιϲ.
ἡμᾶϲ γε μὲν δὴ ναῦν τʼ ἀκήρατον ϲκάφοϲ
ἤτοι τιϲ ἐξέκλεψεν ἢ ̓ξηιτήϲατο
θεόϲ τιϲ, οὐκ ἄνθρωποϲ, οἴακοϲ θιγών,
Τύχη δὲ ϲωτὴρ ναῦν θέλουϲʼ ἐφέζετο
ὡϲ μήτʼ ἐν ὅρμωι κύματοϲ ζάλην ἔχειν
μήτʼ ἐξοκεῖλαι πρὸϲ κραταίλεων χθόνα.
ἔπειτα δʼ Ἅιδην πόντιον πεφευγότεϲ
λευκὸν κατʼ ἦμαρ, οὐ πεποιθοτεϲ τύχηι,
ἐβουκολοῦμεν φροντίϲιν νέον πάθοϲ
ϲτρατοῦ καμόντοϲ καὶ κακῶϲ ϲποδουμένου.

καὶ νῦν ἐκείνων εἴ τιϲ ἐϲτὶν ἐμπνέων,
λέγουϲιν ἡμᾶϲ ὡϲ ὀλωλόταϲ· τί μήν;
ἡμεῖϲ τʼ ἐκείνουϲ ταὔτʼ ἔχειν δοξάζομεν.
γένοιτο δʼ ὡϲ ἄριϲτα. Μενέλεων γὰρ οὖν
πρῶτόν τε καὶ μάλιϲτα προϲδόκα μολεῖν·
εἰ δʼ οὖν τιϲ ἀκτὶϲ ἡλίου νιν ἱϲτορεῖ
καὶ ζῶντα καὶ βλέποντα, μηχαναῖϲ Διὸϲ
οὔπω θέλοντοϲ ἐξαναλῶϲαι γένοϲ,
ἐλπίϲ τιϲ αὐτὸν πρὸϲ δόμουϲ ἥξειν πάλιν.
τοϲαῦτʼ ἀκούϲαϲ ἴϲθι τἀληθῆ κλύων.
[ϲτρ. α
Χο.             τίϲ ποτʼ ὠνόμαζεν ὧδʼ
                ἐϲ τὸ πᾶν ἐτητύμωϲ,
            μή τιϲ ὅντινʼ οὐχ ὁρῶμεν προνοί-
                αιϲι τοῦ πεπρωμένου
            γλῶϲϲαν ἐν τύχαι νέμων,
            τὰν δορίγαμβρον ἀμφινει-
                κῆ θʼ Ἑλέναν; ἐπεὶ πρεπόντωϲ
            ἑλέναϲ ἕλανδροϲ ἑλέ-
                πτολιϲ ἐκ τῶν ἁβροτίμων
            προκαλυμμάτων ἔπλευϲεν
            Ζεφύρου γίγαντοϲ αὔραι,
            πολύανδροί τε φεράϲπιδεϲ κυναγοὶ
                κατʼ ἴχνοϲ πλατᾶν ἄφαντον
            κέλϲαν τὰϲ Ϲιμόεντοϲ ἀ-
            κτὰϲ ἐπʼ ἀεξιφύλλουϲ
            διʼ Ἔριν αἱματόεϲϲαν.
[ἀντ. α
            Ἰλίωι δὲ κῆδοϲ ὀρ-
                θώνυμον τελεϲϲίφρων
            Μῆνιϲ ἤλαϲεν, τραπέζαϲ ἀτί-
                μωϲιν ὑϲτέρωι χρόνωι
            καὶ ξυνεϲτίου Διὸϲ
            πραϲϲομένα τὸ νυμφότι-
                μον μέλοϲ ἐκφάτωϲ τίονταϲ,
            ὑμέναιον ὃϲ τότʼ ἐπέρ-
                ρεπε γαμβροῖϲιν ἀείδειν.
            μεταμανθάνουϲα δʼ ὕμνον

            Πριάμου πόλιϲ γεραιὰ
            πολύθρηνον μέγα που ϲτένει, κικλήϲκου-
                ϲα Πάριν τὸν αἰνόλεκτρον
                †παμπρόϲθη πολύθρηνον
                αἰῶνʼ ἀμφὶ πολιτᾶν†
            μέλεον αἷμʼ ἀνατλᾶϲα.
[ϲτρ. β
            ἔθρεψεν δὲ λέοντοϲ ἶ-
                νιν δόμοιϲ ἀγάλακτον οὕ-
                τωϲ ἀνὴρ φιλόμαϲτον,
            ἐν βιότου προτελείοιϲ
            ἅμερον, εὐφιλόπαιδα,
            καὶ γεραροῖϲ ἐπίχαρτον·
            πολέα δʼ ἔϲχʼ ἐν ἀγκάλαιϲ
            νεοτρόφου τέκνου δίκαν,
            φαιδρωπὸϲ ποτὶ χεῖρα ϲαί-
                νων τε γαϲτρὸϲ ἀνάγκαιϲ.
[ἀντ. β
            χρονιϲθεὶϲ δʼ ἀπέδειξεν ἦ-
                θοϲ τὸ πρὸϲ τοκέων· χάριν
                γὰρ τροφεῦϲιν ἀμείβων
            μηλοφόνοιϲι ϲὺν ἄταιϲ
            δαῖτʼ ἀκέλευϲτοϲ ἔτευξεν·
            αἵματι δʼ οἶκοϲ ἐφύρθη,
            ἄμαχον ἄλγοϲ οἰκέταιϲ,
            μέγα ϲίνοϲ πολυκτόνον·
            ἐκ θεοῦ δʼ ἱερεύϲ τιϲ Ἄ-
                ταϲ δόμοιϲ προϲεθρέφθη.
[ϲτρ. γ
            πάραυτα δʼ ἐλθεῖν ἐϲ Ἰλίου πόλιν
            λέγοιμʼ ἂν φρόνημα μὲν
                νηνέμου γαλάναϲ,
            ἀκαϲκαῖον ⟨δʼ⟩ ἄγαλμα πλούτου,
            μαλθακὸν ὀμμάτων βέλοϲ,
            δηξίθυμον ἔρωτοϲ ἄνθοϲ.
            παρακλίναϲʼ ἐπέκρανεν
                δὲ γάμου πικρὰϲ τελευτάϲ,
            δύϲεδροϲ καὶ δυϲόμιλοϲ
            ϲυμένα Πριαμίδαιϲιν,

            πομπᾶι Διὸϲ ξενίου
            νυμφόκλαυτοϲ Ἐρινύϲ.
[ἀντ. γ
            παλαίφατοϲ δʼ ἐν βροτοῖϲ γέρων λόγοϲ
            τέτυκται, μέγαν τελε-
               ϲθέντα φωτὸϲ ὄλβον
            τεκνοῦϲθαι μηδʼ ἄπαιδα θνήιϲκειν,
            ἐκ δʼ ἀγαθᾶϲ τύχαϲ γένει
            βλαϲτάνειν ἀκόρεϲτον οἰζύν.
            δίχα δʼ ἄλλων μονόφρων εἰ-
                μί· τὸ δυϲϲεβὲϲ γὰρ ἔργον
            μετὰ μὲν πλείονα τίκτει,
            ϲφετέραι δʼ εἰκότα γένναι·
            οἴκων γὰρ εὐθυδίκων
            καλλίπαιϲ πότμοϲ αἰεί.
[ϲτρ. δ
            φιλεῖ δὲ τίκτειν ὕβριϲ
                μὲν παλαιὰ νεά-
                ζουϲαν ἐν κακοῖϲ βροτῶν
            ὕβριν τότʼ ἢ τόθʼ, ὅτε τὸ κύ-
                ριον μόληι φάοϲ τόκου,
            δαίμονά τε τὰν ἄμαχον ἀπόλε-
                μον, ἀνίερον θράϲοϲ μελαί-
                ναϲ μελάθροιϲιν ἄταϲ,
            εἰδομέναϲ τοκεῦϲιν.
[ἀντ. δ
            Δίκα δὲ λάμπει μὲν ἐν
                δυϲκάπνοιϲ δώμαϲιν,
                τὸν δʼ ἐναίϲιμον τίει·
            τὰ χρυϲόπαϲτα δʼ ἔδεθλα ϲὺν
                πίνωι χερῶν παλιντρόποιϲ
            ὄμμαϲι λιποῦϲʼ ὅϲια †προϲέβα
                τοῦ†, δύναμιν οὐ ϲέβουϲα πλού-
                του παράϲημον αἴνωι·
    πᾶν δʼ ἐπὶ τέρμα νωμᾶι.
    ἄγε δὴ βαϲιλεῦ, Τροίαϲ πτολίπορθʼ,
    Ἀτρέωϲ γένεθλον,

                πῶϲ ϲε προϲείπω; πῶϲ ϲε ϲεβίξω
                μήθʼ ὑπεράραϲ μήθʼ ὑποκάμψαϲ
                καιρὸν χάριτοϲ;
                πολλοὶ δὲ βροτῶν τὸ δοκεῖν εἶναι
                προτίουϲι δίκην παραβάντεϲ·
                τῶι δυϲπραγοῦντι δʼ ἐπιϲτενάχειν
                πᾶϲ τιϲ ἑτοῖμοϲ, δῆγμα δὲ λύπηϲ
                οὐδὲν ἐφʼ ἧπαρ προϲικνεῖται.
                καὶ ξυγχαίρουϲιν ὁμοιοπρεπεῖϲ
                ἀγέλαϲτα πρόϲωπα βιαζόμενοι
⟨                                      ⟩
                ὅϲτιϲ δʼ ἀγαθὸϲ προβατογνώμων,
                οὐκ ἔϲτι λαθεῖν ὄμματα φωτὸϲ
                τὰ δοκοῦντʼ εὔφρονοϲ ἐκ διανοίαϲ
                ὑδαρεῖ ϲαίνειν φιλότητι.
                ϲὺ δέ μοι τότε μὲν ϲτέλλων ϲτρατιὰν
                Ἑλένηϲ ἕνεκʼ, οὐκ ἐπικεύϲω,
                κάρτʼ ἀπομούϲωϲ ἦϲθα γεγραμμένοϲ
                οὐδʼ εὖ πραπίδων οἴακα νέμων,
                θράϲοϲ ἐκ θυϲιῶν
                ἀνδράϲι θνήιϲκουϲι κομίζων·
                νῦν δʼ οὐκ ἀπʼ ἄκραϲ φρενὸϲ οὐδʼ ἀφίλωϲ
                εὔφρων πόνον εὖ τελέϲαϲιν ⟨ἐγώ·⟩
                γνώϲηι δὲ χρόνωι διαπευθόμενοϲ
                τόν τε δικαίωϲ καὶ τὸν ἀκαίρωϲ
                πόλιν οἰκουροῦντα πολιτῶν.
ΑΓΑΜΕΜΝΩΝ πρῶτον μὲν Ἄργοϲ καὶ θεοὺϲ ἐγχωρίουϲ
δίκη προϲειπεῖν, τοὺϲ ἐμοὶ μεταιτίουϲ
νόϲτου δικαίων θʼ ὧν ἐπραξάμην πόλιν
Πριάμου· δίκαϲ γὰρ οὐκ ἀπὸ γλώϲϲηϲ θεοὶ
κλύοντεϲ ἀνδροθνῆταϲ Ἰλιοφθόρουϲ
ἐϲ αἱματηρὸν τεῦχοϲ οὐ διχορρόπωϲ
ψήφουϲ ἔθεντο, τῶι δʼ ἐναντίωι κύτει
ἐλπὶϲ προϲήιει χειρὸϲ οὐ πληρουμένωι.
καπνῶι δʼ ἁλοῦϲα νῦν ἔτʼ εὔϲημοϲ πόλιϲ·
ἄτηϲ θύελλαι ζῶϲι, δυϲθνήιϲκουϲα δὲ
ϲποδὸϲ προπέμπει πίοναϲ πλούτου πνοάϲ.
τούτων θεοῖϲι χρὴ πολύμνηϲτον χάριν
τίνειν, ἐπείπερ χἀρπαγὰϲ ὑπερκόπουϲ

ἐπραξάμεϲθα, καὶ γυναικὸϲ οὕνεκα
πόλιν διημάθυνεν Ἀργεῖον δάκοϲ,
ἵππου νεοϲϲόϲ, ἀϲπιδηφόροϲ λεώϲ,
πήδημʼ ὀρούϲαϲ ἀμφὶ Πλειάδων δύϲιν·
ὑπερθορὼν δὲ πύργον ὠμηϲτὴϲ λέων
ἅδην ἔλειξεν αἵματοϲ τυραννικοῦ.
θεοῖϲ μὲν ἐξέτεινα φροίμιον τόδε·
τὰ δʼ ἐϲ τὸ ϲὸν φρόνημα, μέμνημαι κλύων
καὶ φημὶ ταὐτὰ καὶ ϲυνήγορόν μʼ ἔχειϲ·
παύροιϲ γὰρ ἀνδρῶν ἐϲτι ϲυγγενὲϲ τόδε,
φίλον τὸν εὐτυχοῦντʼ ἄνευ φθόνων ϲέβειν·
δύϲφρων γὰρ ἰὸϲ καρδίαν προϲήμενοϲ
ἄχθοϲ διπλοίζει τῶι πεπαμένωι νόϲον·
τοῖϲ τʼ αὐτὸϲ αὐτοῦ πήμαϲιν βαρύνεται
καὶ τὸν θυραῖον ὄλβον εἰϲορῶν ϲτένει.
εἰδὼϲ λέγοιμʼ ἄν, εὖ γὰρ ἐξεπίϲταμαι
ὁμιλίαϲ κάτοπτρον, εἴδωλον ϲκιᾶϲ,
δοκοῦνταϲ εἶναι κάρτα πρευμενεῖϲ ἐμοί·
μόνοϲ δʼ Ὀδυϲϲεύϲ, ὅϲπερ οὐχ ἑκὼν ἔπλει,
ζευχθεὶϲ ἑτοῖμοϲ ἦν ἐμοὶ ϲειραφόροϲ·
εἴτʼ οὖν θανόντοϲ εἴτε καὶ ζῶντοϲ πέρι
λέγω. τὰ δʼ ἄλλα πρὸϲ πόλιν τε καὶ θεοὺϲ
κοινοὺϲ ἀγῶναϲ θέντεϲ ἐν πανηγύρει
βουλευϲόμεϲθα· καὶ τὸ μὲν καλῶϲ ἔχον
ὅπωϲ χρονίζον εὖ μενεῖ βουλευτέον,
ὅτωι δὲ καὶ δεῖ φαρμάκων παιωνίων,
ἤτοι κέαντεϲ ἢ τεμόντεϲ εὐφρόνωϲ
πειραϲόμεϲθα πῆμʼ ἀποϲτρέψαι νόϲου.
νῦν δʼ ἐϲ μέλαθρα καὶ δόμουϲ ἐφέϲτιοϲ
ἐλθὼν θεοῖϲι πρῶτα δεξιώϲομαι,
οἵπερ πρόϲω πέμψαντεϲ ἤγαγον πάλιν.
νίκη δʼ, ἐπείπερ ἕϲπετʼ, ἐμπέδωϲ μένοι.
Κλ. ἄνδρεϲ πολῖται, πρέϲβοϲ Ἀργείων τόδε,
οὐκ αἰϲχυνοῦμαι τοὺϲ φιλάνοραϲ τρόπουϲ
λέξαι πρὸϲ ὑμᾶϲ. ἐν χρόνωι δʼ ἀποφθίνει
τὸ τάρβοϲ ἀνθρώποιϲιν. οὐκ ἄλλων πάρα
μαθοῦϲʼ ἐμαυτῆϲ δύϲφορον λέξω βίον
τοϲόνδʼ ὅϲονπερ οὗτοϲ ἦν ὑπʼ Ἰλίωι.
τὸ μὲν γυναῖκα πρῶτον ἄρϲενοϲ δίχα

ἧϲθαι δόμοιϲ ἐρῆμον ἔκπαγλον κακόν,
πολλὰϲ κλύουϲαν κληδόναϲ παλιγκότουϲ,
καὶ τὸν μὲν ἥκειν, τὸν δʼ ἐπειϲφέρειν κακοῦ
κάκιον ἄλλο πῆμα, λάϲκονταϲ δόμοιϲ·
καὶ τραυμάτων μὲν εἰ τόϲων ἐτύγχανεν
ἁνὴρ ὅδʼ ὡϲ πρὸϲ οἶκον ὠχετεύετο
φάτιϲ, τέτρηται δικτύου πλέω λέγειν.
εἰ δʼ ἦν τεθνηκὼϲ ὡϲ ἐπλήθυον λόγοι,
τριϲώματόϲ τἂν Γηρυὼν ὁ δεύτεροϲ
[πολλὴν ἄνωθεν, τὴν κάτω γὰρ οὐ λέγω,]
χθονὸϲ τρίμοιρον χλαῖναν ἐξηύχει λαβών,
ἅπαξ ἑκάϲτωι κατθανὼν μορφώματι.
τοιῶνδʼ ἕκατι κληδόνων παλιγκότων
πολλὰϲ ἄνωθεν ἀρτάναϲ ἐμῆϲ δέρηϲ
ἔλυϲαν ἄλλοι πρὸϲ βίαν λελημμένηϲ.
ἐκ τῶνδέ τοι παῖϲ ἐνθάδʼ οὐ παραϲτατεῖ,
ἐμῶν τε καὶ ϲῶν κύριοϲ πιϲτωμάτων,
ὡϲ χρῆν, Ὀρέϲτηϲ· μηδὲ θαυμάϲηιϲ τόδε·
τρέφει γὰρ αὐτὸν εὐμενὴϲ δορύξενοϲ
Ϲτροφίοϲ ὁ Φωκεύϲ, ἀμφίλεκτα πήματα
ἐμοὶ προφωνῶν, τόν θʼ ὑπʼ Ἰλίωι ϲέθεν
κίνδυνον, εἴ τε δημόθρουϲ ἀναρχία
βουλὴν καταρρίψειεν, ὥϲ τι ϲύγγονον
βροτοῖϲι τὸν πεϲόντα λακτίϲαι πλέον.
τοιάδε μέντοι ϲκῆψιϲ οὐ δόλον φέρει.
ἔμοιγε μὲν δὴ κλαυμάτων ἐπίϲϲυτοι
πηγαὶ κατεϲβήκαϲιν, οὐδʼ ἔνι ϲταγών·
ἐν ὀψικοίτοιϲ δʼ ὄμμαϲιν βλάβαϲ ἔχω
τὰϲ ἀμφί ϲοι κλαίουϲα λαμπτηρουχίαϲ
ἀτημελήτουϲ αἰέν· ἐν δʼ ὀνείραϲιν
λεπταῖϲ ὑπαὶ κώνωποϲ ἐξηγειρόμην
ῥιπαῖϲι θωύϲϲοντοϲ, ἀμφί ϲοι πάθη
ὁρῶϲα πλείω τοῦ ξυνεύδοντοϲ χρόνου.
νῦν, ταῦτα πάντα τλᾶϲʼ, ἀπενθήτωι φρενὶ
λέγοιμʼ ἂν ἄνδρα τόνδε τῶν ϲταθμῶν κύνα,
ϲωτῆρα ναὸϲ πρότονον, ὑψηλῆϲ ϲτέγηϲ
ϲτῦλον ποδήρη, μονογενὲϲ τέκνον πατρί,
ὁδοιπόρωι διψῶντι πηγαῖον ῥέοϲ,
καὶ γῆν φανεῖϲαν ναυτίλοιϲ παρʼ ἐλπίδα,

κάλλιϲτον ἦμαρ εἰϲιδεῖν ἐκ χείματοϲ.
[τερπνὸν δὲ τἀναγκαῖον ἐκφυγεῖν ἅπαν].
τοιοῖϲδέ τοί νιν ἀξιῶ προϲφθέγμαϲιν,
φθόνοϲ δʼ ἀπέϲτω· πολλὰ γὰρ τὰ πρὶν κακὰ
ἠνειχόμεϲθα. νῦν δέ μοι, φίλον κάρα,
ἔκβαινʼ ἀπήνηϲ τῆϲδε, μὴ χαμαὶ τιθεὶϲ
τὸν ϲὸν πόδʼ, ὦναξ, Ἰλίου πορθήτορα.
δμωιαί, τί μέλλεθʼ, αἷϲ ἐπέϲταλται τέλοϲ
πέδον κελεύθου ϲτορνύναι πετάϲμαϲιν;
εὐθὺϲ γενέϲθω πορφυρόϲτρωτοϲ πόροϲ,
ἐϲ δῶμʼ ἄελπτον ὡϲ ἂν ἡγῆται Δίκη·
τὰ δʼ ἄλλα φροντὶϲ οὐχ ὕπνωι νικωμένη
θήϲει δικαίωϲ ϲὺν θεοῖϲ εἱμαρμένα.
Αγ. Λήδαϲ γένεθλον, δωμάτων ἐμῶν φύλαξ,
ἀπουϲίαι μὲν εἶπαϲ εἰκότωϲ ἐμῆι·
μακρὰν γὰρ ἐξέτειναϲ. ἀλλʼ ἐναιϲίμωϲ
αἰνεῖν, παρʼ ἄλλων χρὴ τόδʼ ἔρχεϲθαι γέραϲ.
καὶ τἄλλα μὴ γυναικὸϲ ἐν τρόποιϲ ἐμὲ
ἅβρυνε, μηδὲ βαρβάρου φωτὸϲ δίκην
χαμαιπετὲϲ βόαμα προϲχάνηιϲ ἐμοί,
μηδʼ εἵμαϲι ϲτρώϲαϲʼ ἐπίφθονον πόρον
τίθει· θεούϲ τοι τοῖϲδε τιμαλφεῖν χρεών,
ἐν ποικίλοιϲ δὲ θνητὸν ὄντα κάλλεϲιν
βαίνειν ἐμοὶ μὲν οὐδαμῶϲ ἄνευ φόβου.
λέγω κατʼ ἄνδρα, μὴ θεόν, ϲέβειν ἐμέ.
χωρὶϲ ποδοψήϲτρων τε καὶ τῶν ποικίλων
κληδὼν ἀυτεῖ· καὶ τὸ μὴ κακῶϲ φρονεῖν
θεοῦ μέγιϲτον δῶρον. ὀλβίϲαι δὲ χρὴ
βίον τελευτήϲαντʼ ἐν εὐεϲτοῖ φίληι.
εἰ πάντα δʼ ὣϲ πράϲϲοιμʼ ἄν, εὐθαρϲὴϲ ἐγώ.
Κλ. καὶ μὴν τόδʼ εἰπὲ μὴ παρὰ γνώμην ἐμοί.
Αγ. γνώμην μὲν ἴϲθι μὴ διαφθεροῦντʼ ἐμέ.
Κλ. ηὔξω θεοῖϲ δείϲαϲ ἂν ὧδʼ ἔρδειν τάδε;
Αγ. εἴπερ τιϲ εἰδώϲ γʼ εὖ τόδʼ ἐξεῖπεν τέλοϲ.
Κλ. τί δʼ ἂν δοκεῖ ϲοι Πρίαμοϲ, εἰ τάδʼ ἤνυϲεν;
Αγ. ἐν ποικίλοιϲ ἂν κάρτα μοι βῆναι δοκεῖ.
Κλ. μή νυν τὸν ἀνθρώπειον αἰδεϲθῆιϲ ψόγον.

Αγ. φήμη γε μέντοι δημόθρουϲ μέγα ϲθένει.
Κλ. ὁ δʼ ἀφθόνητόϲ γʼ οὐκ ἐπίζηλοϲ πέλει.
Αγ. οὔτοι γυναικόϲ ἐϲτιν ἱμείρειν μάχηϲ.
Κλ. τοῖϲ δʼ ὀλβίοιϲ γε καὶ τὸ νικᾶϲθαι πρέπει.
Αγ. ἦ καὶ ϲὺ νίκην τῆϲδε δήριοϲ τίειϲ;
Κλ. πιθοῦ, †κράτοϲ μέντοι πάρεϲ γʼ† ἑκὼν ἐμοί.
Αγ. ἀλλʼ εἰ δοκεῖ ϲοι ταῦθʼ, ὑπαί τιϲ ἀρβύλαϲ
λύοι τάχοϲ, πρόδουλον ἔμβαϲιν ποδόϲ,
καὶ τοῖϲδέ μʼ ἐμβαίνονθʼ ἁλουργέϲιν θεῶν
μή τιϲ πρόϲωθεν ὄμματοϲ βάλοι φθόνοϲ.
πολλὴ γὰρ αἰδὼϲ δωματοφθορεῖν ποϲὶν
φθείροντα πλοῦτον ἀργυρωνήτουϲ θʼ ὑφάϲ.
τούτων μὲν οὕτω, τὴν ξένην δὲ πρευμενῶϲ
τήνδʼ ἐϲκόμιζε· τὸν κρατοῦντα μαλθακῶϲ
θεὸϲ πρόϲωθεν εὐμενῶϲ προϲδέρκεται.
ἑκὼν γὰρ οὐδεὶϲ δουλίωι χρῆται ζυγῶι·
αὕτη δὲ πολλῶν χρημάτων ἐξαίρετον
ἄνθοϲ, ϲτρατοῦ δώρημʼ, ἐμοὶ ξυνέϲπετο.
ἐπεὶ δʼ ἀκούειν ϲοῦ κατέϲτραμμαι τάδε,
εἶμʼ ἐϲ δόμων μέλαθρα πορφύραϲ πατῶν.
Κλ. ἔϲτιν θάλαϲϲα, τίϲ δέ νιν καταϲβέϲει;
τρέφουϲα πολλῆϲ πορφύραϲ ἰϲάργυρον
κηκῖδα παγκαίνιϲτον, εἱμάτων βαφάϲ·
οἶκοϲ δʼ ὑπάρχει τῶνδε ϲὺν θεοῖϲ, ἄναξ,
ἔχειν, πένεϲθαι δʼ οὐκ ἐπίϲταται δόμοϲ.
πολλῶν πατηϲμὸν δʼ εἱμάτων ἂν ηὐξάμην,
δόμοιϲι προυνεχθέντοϲ ἐν χρηϲτηρίοιϲ
ψυχῆϲ κόμιϲτρα τῆϲδε μηχανωμένηι·
ῥίζηϲ γὰρ οὔϲηϲ φυλλὰϲ ἵκετʼ ἐϲ δόμουϲ
ϲκιὰν ὑπερτείναϲα ϲειρίου κυνόϲ·
καὶ ϲοῦ μολόντοϲ δωματῖτιν ἑϲτίαν,
θάλποϲ μὲν ἐν χειμῶνι ϲημαίνει μολόν·
ὅταν δὲ τεύχηι Ζεὺϲ ἀπʼ ὄμφακοϲ πικρᾶϲ
οἶνον, τότʼ ἤδη ψῦχοϲ ἐν δόμοιϲ πέλει,
ἀνδρὸϲ τελείου δῶμʼ ἐπιϲτρωφωμένου.
Ζεῦ Ζεῦ τέλειε, τὰϲ ἐμὰϲ εὐχὰϲ τέλει·
μέλοι δέ τοί ϲοι τῶνπερ ἂν μέλληιϲ τελεῖν.
[ϲτρ. α

Χο.             τίπτε μοι τόδʼ ἐμπέδωϲ
            δεῖμα προϲτατήριον
            καρδίαϲ τεραϲκόπου ποτᾶται;
            μαντιπολεῖ δʼ ἀκέλευϲτοϲ ἄμιϲθοϲ ἀοιδά,
            οὐδʼ ἀποπτύϲαι δίκαν
            δυϲκρίτων ὀνειράτων
            θάρϲοϲ εὐπειθὲϲ ἵ-
                ζει φρενὸϲ φίλον θρόνον.
            †χρόνοϲ δʼ ἐπεὶ πρυμνηϲίων ξυνεμβόλοιϲ
            ψαμμίαϲ ἀκάτα† παρή-
                βηϲεν εὖθʼ ὑπʼ Ἴλιον
            ὦρτο ναυβάταϲ ϲτρατόϲ.
[ἀντ. α
            πεύθομαι δʼ ἀπʼ ὀμμάτων
            νόϲτον αὐτόμαρτυϲ ὤν·
            τὸν δʼ ἄνευ λύραϲ ὅμωϲ ὑμνωιδεῖ
            θρῆνον Ἐρινύοϲ αὐτοδίδακτοϲ ἔϲωθεν
            θυμόϲ, οὐ τὸ πᾶν ἔχων
            ἐλπίδοϲ φίλον θράϲοϲ.
            ϲπλάγχνα δʼ οὔτοι ματάι-
                ζει πρὸϲ ἐνδίκοιϲ φρεϲίν,
        τελεϲφόροιϲ δίναιϲ κυκλούμενον κέαρ·
        εὔχομαι δʼ ἐξ ἐμᾶϲ
                ἐλπίδοϲ ψύθη πεϲεῖν
            ἐϲ τὸ μὴ τελεϲφόρον.
[ϲτρ. β
            μάλα †γάρ τοι τᾶϲ πολλᾶϲ ὑγιείαϲ†
            ἀκόρεϲτον τέρμα· νόϲοϲ γὰρ
                γείτων ὁμότοιχοϲ ἐρείδει.
            καὶ πότμοϲ εὐθυπορῶν
            ⟨                                    ⟩
            ἀνδρὸϲ ἔπαιϲεν ἄφαντον ἕρμα.
            καὶ τὸ μὲν πρὸ χρημάτων
            κτηϲίων ὄκνοϲ βαλὼν
            ϲφενδόναϲ ἀπʼ εὐμέτρου,
            οὐκ ἔδυ πρόπαϲ δόμοϲ
            πληϲμονᾶϲ γέμων ἄγαν,
            οὐδʼ ἐπόντιϲε ϲκάφοϲ.
            πολλά τοι δόϲιϲ ἐκ Διὸϲ ἀμφιλα-

                φήϲ τε καὶ ἐξ ἀλόκων ἐπετειᾶν
            νῆϲτιν ὤλεϲεν νόϲον.
[ἀντ. β
            τὸ δʼ ἐπὶ γᾶν πεϲὸν ἅπαξ θανάϲιμον
            πρόπαρ ἀνδρὸϲ μέλαν αἷμα τίϲ ἂν
                πάλιν ἀγκαλέϲαιτʼ ἐπαείδων;
            οὐδὲ τὸν ὀρθοδαῆ
            τῶν φθιμένων ἀνάγειν
            Ζεὺϲ ἀπέπαυϲεν ἐπʼ ἀβλαβείαι.
            εἰ δὲ μὴ τεταγμένα
            μοῖρα μοῖραν ἐκ θεῶν
            εἶργε μὴ πλέον φέρειν,
            προφθάϲαϲα καρδία
            γλῶϲϲαν ἂν τάδʼ ἐξέχει·
            νῦν δʼ ὑπὸ ϲκότωι βρέμει
            θυμαλγήϲ τε καὶ οὐδὲν ἐπελπομέ-
                να ποτὲ καίριον ἐκτολυπεύϲειν
            ζωπυρουμέναϲ φρενόϲ.
Κλ. εἴϲω κομίζου καὶ ϲύ, Καϲϲάνδραν λέγω·
ἐπεί ϲʼ ἔθηκε Ζεὺϲ ἀμηνίτωϲ δόμοιϲ
κοινωνὸν εἶναι χερνίβων, πολλῶν μετὰ
δούλων ϲταθεῖϲαν κτηϲίου βωμοῦ πέλαϲ,
ἔκβαινʼ ἀπήνηϲ τῆϲδε, μηδʼ ὑπερφρόνει·
καὶ παῖδα γάρ τοί φαϲιν Ἀλκμήνηϲ ποτὲ
πραθέντα τλῆναι †δουλίαϲ μάζηϲ βία†.
εἰ δʼ οὖν ἀνάγκη τῆϲδʼ ἐπιρρέποι τύχηϲ,
ἀρχαιοπλούτων δεϲποτῶν πολλὴ χάριϲ.
οἳ δʼ οὔποτʼ ἐλπίϲαντεϲ ἤμηϲαν καλῶϲ,
ὠμοί τε δούλοιϲ πάντα καὶ παρὰ ϲτάθμην
⟨                                                            ⟩
ἔχειϲ παρʼ ἡμῶν οἷάπερ νομίζεται.
Χο. ϲοί τοι λέγουϲα παύεται ϲαφῆ λόγον·
ἐντὸϲ δʼ ἁλοῦϲα μορϲίμων ἀγρευμάτων
πείθοιʼ ἄν, εἰ πείθοιʼ· ἀπειθοίηϲ δʼ ἴϲωϲ.
Κλ. ἀλλʼ εἴπερ ἐϲτὶ μὴ χελιδόνοϲ δίκην
ἀγνῶτα φωνὴν βάρβαρον κεκτημένη,

ἔϲω φρενῶν λέγουϲα πείθω νιν λόγωι.
Χο. ἕπου. τὰ λῶιϲτα τῶν παρεϲτώτων λέγει.
πείθου λιποῦϲα τόνδʼ ἁμαξήρη θρόνον.
Κλ. οὔτοι θυραίαι τῆιδʼ ἐμοὶ ϲχολὴ πάρα
τρίβειν. τὰ μὲν γὰρ ἑϲτίαϲ μεϲομφάλου
ἕϲτηκεν ἤδη μῆλα †πρὸϲ ϲφαγὰϲ† πυρόϲ,
ὡϲ οὔποτʼ ἐλπίϲαϲι τήνδʼ ἕξειν χάριν.
ϲὺ δʼ εἴ τι δράϲειϲ τῶνδε, μὴ ϲχολὴν τίθει,
εἰ δʼ ἀξυνήμων οὖϲα μὴ δέχηι λόγον,
ϲὺ δʼ ἀντὶ φωνῆϲ φράζε καρβάνωι χερί.
Χο. ἑρμηνέωϲ ἔοικεν ἡ ξένη τοροῦ
δεῖϲθαι· τρόποϲ δὲ θηρὸϲ ὡϲ νεαιρέτου.
Κλ. ἦ μαίνεταί γε καὶ κακῶν κλύει φρενῶν,
ἥτιϲ λιποῦϲα μὲν πόλιν νεαίρετον
ἥκει, χαλινὸν δʼ οὐκ ἐπίϲταται φέρειν
πρὶν αἱματηρὸν ἐξαφρίζεϲθαι μένοϲ.
οὐ μὴν πλέω ῥίψαϲʼ ἀτιμαϲθήϲομαι.
Χο. ἐγὼ δʼ, ἐποικτίρω γάρ, οὐ θυμώϲομαι·
ἴθʼ, ὦ τάλαινα, τόνδʼ ἐρημώϲαϲʼ ὄχον·
εἴκουϲʼ ἀνάγκηι τῆιδε καίνιϲον ζυγόν.
ΚΑϹϹΑΝΔΡΑ
[ϲτρ. α
          ὀτοτοτοτοῖ πόποι δᾶ·
ὤπολλον ὤπολλον.
Χο. τί ταῦτʼ ἀνωτότυξαϲ ἀμφὶ Λοξίου;
οὐ γὰρ τοιοῦτοϲ ὥϲτε θρηνητοῦ τυχεῖν.
[ἀντ. α
Κα. ὀτοτοτοτοῖ πόποι δᾶ·
ὤπολλον ὤπολλον.
Χο. ἥδʼ αὖτε δυϲφημοῦϲα τὸν θεὸν καλεῖ
οὐδὲν προϲήκοντʼ ἐν γόοιϲ παραϲτατεῖν.
[ϲτρ. β
Κα. ὤπολλον ὤπολλον,
ἀγυιᾶτʼ, ἀπόλλων ἐμόϲ·
ἀπώλεϲαϲ γὰρ οὐ μόλιϲ τὸ δεύτερον.
Χο. χρήϲειν ἔοικεν ἀμφὶ τῶν αὑτῆϲ κακῶν·
μένει τὸ θεῖον δουλίαι περ ἐν φρενί.

[ἀντ. β
Κα. ὤπολλον ὤπολλον,
ἀγυιᾶτʼ, ἀπόλλων ἐμόϲ·
ἆ, ποῖ ποτʼ ἤγαγέϲ με; πρὸϲ ποίαν ϲτέγην;
Χο. πρὸϲ τὴν Ἀτρειδῶν· εἰ ϲὺ μὴ τόδʼ ἐννοεῖϲ,
ἐγὼ λέγω ϲοι· καὶ τάδʼ οὐκ ἐρεῖϲ ψύθη.
Κα. ἆ ἆ
[ϲτρ. γ
μιϲόθεον μὲν οὖν, πολλὰ ϲυνίϲτορα
αὐτοφόνα κακὰ †καρτάναι†
ἀνδροϲφαγεῖον καὶ πέδον ῥαντήριον.
Χο. ἔοικεν εὔριϲ ἡ ξένη κυνὸϲ δίκην
εἶναι, ματεύει δʼ ὧν ἀνευρήϲει φόνον.
[ἀντ. γ
Κα. μαρτυρίοιϲι γὰρ τοῖϲδʼ ἐπιπείθομαι
κλαιόμενα τάδε βρέφη ϲφαγὰϲ
ὀπτάϲ τε ϲάρκαϲ πρὸϲ πατρὸϲ βεβρωμέναϲ.
Χο. ἦ μὴν κλέοϲ ϲου μαντικὸν πεπυϲμένοι
ἦμεν, προφήταϲ δʼ οὔτιναϲ ματεύομεν·
[ϲτρ. δ
Κα. ἰὼ πόποι, τί ποτε μήδεται;
τί τόδε νέον ἄχοϲ; μέγα,
μέγʼ ἐν δόμοιϲι τοῖϲδε μήδεται κακόν,
ἄφερτον φίλοιϲιν, δυϲίατον· ἀλκὰ δʼ
     ἑκὰϲ ἀποϲτατεῖ.
Χο. τούτων ἄιδρίϲ εἰμι τῶν μαντευμάτων,
ἐκεῖνα δʼ ἔγνων· πᾶϲα γὰρ πόλιϲ βοᾶι.
[ἀντ. δ
Κα. ἰὼ τάλαινα, τόδε γὰρ τελεῖϲ;
τὸν ὁμοδέμνιον πόϲιν
λουτροῖϲι φαιδρύναϲα, πῶϲ φράϲω τέλοϲ;
τάχοϲ γὰρ τόδʼ ἔϲται· προτείνει δὲ χεῖρʼ ἐκ
     χερὸϲ ὀρεγομένα.
Χο. οὔπω ξυνῆκα· νῦν γὰρ ἐξ αἰνιγμάτων
ἐπαργέμοιϲι θεϲφάτοιϲ ἀμηχανῶ.

[ϲτρ. ε
Κα. ἒ ἒ παπαῖ παπαῖ, τί τόδε φαίνεται;
ἦ δίκτυόν τί γʼ Ἅιδου·
ἀλλʼ ἄρκυϲ ἡ ξύνευνοϲ, ἡ ξυναιτία
φόνου· ϲτάϲιϲ δʼ ἀκόρετοϲ γένει
κατολολυξάτω θύματοϲ λευϲίμου.
Χο. ποίαν Ἐρινὺν τήνδε δώμαϲιν κέληι
ἐπορθιάζειν; οὔ με φαιδρύνει λόγοϲ.
ἐπὶ δὲ καρδίαν ἔδραμε κροκοβαφὴϲ
ϲταγών, ἅτε καὶ δορὶ πτωϲίμοιϲ
ξυνανύτει βίου δύντοϲ αὐγαῖϲ.
ταχεῖα δʼ ἄτα πέλει.
[ἀντ. ε
Κα. ἆ ἆ ἰδοὺ ἰδού, ἄπεχε τῆϲ βοὸϲ
τὸν ταῦρον· ἐν πέπλοιϲιν
μελαγκέρωι λαβοῦϲα μηχανήματι
τύπτει· πίτνει δʼ ⟨ἐν⟩ ἐνύδρωι τεύχει.
δολοφόνου λέβητοϲ τύχαν ϲοι λέγω.
Χο. οὐ κομπάϲαιμʼ ἂν θεϲφάτων γνώμων ἄκροϲ
εἶναι, κακῶι δέ τωι προϲεικάζω τάδε.
ἀπὸ δὲ θεϲφάτων τίϲ ἀγαθὰ φάτιϲ
βροτοῖϲ ϲτέλλεται; κακῶν γὰρ διαὶ
πολυεπεῖϲ τέχναι θεϲπιωιδῶν
φόβον φέρουϲιν μαθεῖν.
[ϲτρ. ζ
Κα. ἰὼ ἰὼ ταλαίναϲ κακόποτμοι τύχαι·
τὸ γὰρ ἐμὸν θροῶ πάθοϲ ἐπεγχέαι.
ποῖ δή με δεῦρο τὴν τάλαιναν ἤγαγεϲ
οὐδέν ποτʼ εἰ μὴ ξυνθανουμένην; τί γάρ;
Χο. φρενομανήϲ τιϲ εἶ θεοφόρητοϲ, ἀμ-
     φὶ δʼ αὑτᾶϲ θροεῖϲ
νόμον ἄνομον οἷά τιϲ ξουθὰ
ἀκόρετοϲ βοᾶϲ, φεῦ, ταλαίναιϲ φρεϲὶν
Ἴτυν Ἴτυν ϲτένουϲʼ ἀμφιθαλῆ κακοῖϲ
ἀηδὼν μόρον.
[ἀντ. ζ
Κα. ἰὼ ἰὼ λιγείαϲ βίοϲ ἀηδόνοϲ·

περέβαλον γάρ οἱ πτεροφόρον δέμαϲ
θεοὶ γλυκύν τʼ αἰῶνα κλαυμάτων ἄτερ·
ἐμοὶ δὲ μίμνει ϲχιϲμὸϲ ἀμφήκει δορί.
Χο. πόθεν ἐπιϲϲύτουϲ θεοφόρουϲ τʼ ἔχειϲ
     ματαίουϲ δύαϲ,
τὰ δʼ ἐπίφοβα δυϲφάτωι κλαγγᾶι
μελοτυπεῖϲ ὁμοῦ τʼ ὀρθίοιϲ ἐν νόμοιϲ;
πόθεν ὅρουϲ ἔχειϲ θεϲπεϲίαϲ ὁδοῦ
κακορρήμοναϲ;
[ϲτρ. η
Κα. ἰὼ γάμοι γάμοι Πάριδοϲ ὀλέθριοι φίλων·
ἰὼ Ϲκαμάνδρου πάτριον ποτόν·
τότε μὲν ἀμφὶ ϲὰϲ ἀιόναϲ τάλαινʼ
     ἠνυτόμαν τροφαῖϲ·
νῦν δʼ ἀμφὶ Κωκυτόν τε κἈχερουϲίουϲ
ὄχθουϲ ἔοικα θεϲπιωιδήϲειν τάχα.
Χο. τί τόδε τορὸν ἄγαν ἔποϲ ἐφημίϲω;
νεογνὸϲ ἂν ἀίων μάθοι·
     πέπληγμαι δʼ ὑπαὶ δήγματι φοινίωι
δυϲαλγεῖ τύχαι μινυρὰ θρεομέναϲ,
θραύματʼ ἐμοὶ κλύειν.
[ἀντ. η
Κα. ἰὼ πόνοι πόνοι πόλεοϲ ὀλομέναϲ τὸ πᾶν,
ἰὼ πρόπυργοι θυϲίαι πατρὸϲ
πολυκανεῖϲ βοτῶν ποιονόμων· ἄκοϲ δʼ
     οὐδὲν ἐπήρκεϲαν
τὸ μὴ πόλιν μὲν ὥϲπερ οὖν ἐχρῆν παθεῖν,
ἐγὼ δὲ †θερμόνουϲ τάχʼ ἐμπέδωι βαλῶ†.
Χο. ἑπόμενα προτέροιϲι τάδʼ ἐφημίϲω,
καί τίϲ ϲε κακοφρονῶν τίθη-
     ϲι δαίμων ὑπερβαρὴϲ ἐμπίτνων
μελίζειν πάθη γοερὰ θανατοφόρα·
τέρμα δʼ ἀμηχανῶ.
Κα. καὶ μὴν ὁ χρηϲμὸϲ οὐκέτʼ ἐκ καλυμμάτων

ἔϲται δεδορκὼϲ νεογάμου νύμφηϲ δίκην,
λαμπρὸϲ δʼ ἔοικεν ἡλίου πρὸϲ ἀντολὰϲ
πνέων ἐφήξειν, ὥϲτε κύματοϲ δίκην
κλύζειν πρὸϲ αὐγὰϲ τοῦδε πήματοϲ πολὺ
μεῖζον. φρενώϲω δʼ οὐκέτʼ ἐξ αἰνιγμάτων·
καὶ μαρτυρεῖτε ϲυνδρόμωϲ ἴχνοϲ κακῶν
ῥινηλατούϲηι τῶν πάλαι πεπραγμένων.
τὴν γὰρ ϲτέγην τήνδʼ οὔποτʼ ἐκλείπει χορὸϲ
ξύμφθογγοϲ οὐκ εὔφωνοϲ· οὐ γὰρ εὖ λέγει.
καὶ μὴν πεπωκώϲ γʼ, ὡϲ θραϲύνεϲθαι πλέον,
βρότειον αἷμα κῶμοϲ ἐν δόμοιϲ μένει,
δύϲπεμπτοϲ ἔξω, ϲυγγόνων Ἐρινύων·
ὑμνοῦϲι δʼ ὕμνον δώμαϲιν προϲήμεναι
πρώταρχον ἄτην, ἐν μέρει δʼ ἀπέπτυϲαν
εὐνὰϲ ἀδελφοῦ τῶι πατοῦντι δυϲμενεῖϲ.
ἥμαρτον, ἢ θηρῶ τι τοξότηϲ τιϲ ὥϲ;
ἢ ψευδόμαντίϲ εἰμι θυροκόποϲ φλέδων;
ἐκμαρτύρηϲον προυμόϲαϲ τό μʼ εἰδέναι
λόγωι παλαιὰϲ τῶνδʼ ἁμαρτίαϲ δόμων.
Χο. καὶ πῶϲ ἂν ὅρκου πῆγμα γενναίωϲ παγὲν
παιώνιον γένοιτο; θαυμάζω δέ ϲου,
πόντου πέραν τραφεῖϲαν ἀλλόθρουν πόλιν
κυρεῖν λέγουϲαν ὥϲπερ εἰ παρεϲτάτειϲ.
Κα. μάντιϲ μʼ Ἀπόλλων τῶιδʼ ἐπέϲτηϲεν τέλει.
Χο. μῶν καὶ θεόϲ περ ἱμέρωι πεπληγμένοϲ;
Κα. πρὸ τοῦ μὲν αἰδὼϲ ἦν ἐμοὶ λέγειν τάδε.
Χο. ἁβρύνεται γὰρ πᾶϲ τιϲ εὖ πράϲϲων πλέον.
Κα. ἀλλʼ ἦν παλαιϲτὴϲ κάρτʼ ἐμοὶ πνέων χάριν.
Χο. ἦ καὶ τέκνων εἰϲ ἔργον ἠλθέτην ὁμοῦ;
Κα. ξυναινέϲαϲα Λοξίαν ἐψευϲάμην.
Χο. ἤδη τέχναιϲιν ἐνθέοιϲ ἡιρημένη;
Κα. ἤδη πολίταιϲ πάντʼ ἐθέϲπιζον πάθη.
Χο. πῶϲ δῆτʼ ἄνατοϲ ἦϲθα Λοξίου κότωι;
Κα. ἔπειθον οὐδένʼ οὐδέν, ὡϲ τάδʼ ἤμπλακον.
Χο. ἡμῖν γε μὲν δὴ πιϲτὰ θεϲπίζειν δοκεῖϲ.
Κα. ἰοὺ ἰού, ὢ ὢ κακά·
ὑπʼ αὖ με δεινὸϲ ὀρθομαντείαϲ πόνοϲ
ϲτροβεῖ ταράϲϲων φροιμίοιϲ ⟨δυϲφροιμίοιϲ⟩.
ὁρᾶτε τούϲδε τοὺϲ δόμοιϲ ἐφημένουϲ

νέουϲ ὀνείρων προϲφερεῖϲ μορφώμαϲιν·
παῖδεϲ θανόντεϲ ὡϲπερεὶ πρὸϲ τῶν φίλων,
χεῖραϲ κρεῶν πλήθοντεϲ, οἰκείαϲ βορᾶϲ,
ϲὺν ἐντέροιϲ τε ϲπλάγχνʼ, ἐποίκτιϲτον γέμοϲ,
πρέπουϲʼ ἔχοντεϲ, ὧν πατὴρ ἐγεύϲατο.
ἐκ τῶνδε ποινάϲ φημι βουλεύειν τινὰ
λέοντʼ ἄναλκιν ἐν λέχει ϲτρωφώμενον
οἰκουρόν, οἴμοι, τῶι μολόντι δεϲπότηι
ἐμῶι· φέρειν γὰρ χρὴ τὸ δούλιον ζυγόν.
νεῶν δʼ ἄπαρχοϲ Ἰλίου τʼ ἀναϲτάτηϲ
οὐκ οἶδεν οἵα γλῶϲϲα μιϲητῆϲ κυνόϲ,
λέξαϲα κἀκτείναϲα φαιδρόνουϲ δίκην,
ἄτηϲ λαθραίου τεύξεται κακῆι τύχηι.
τοιαῦτα τολμᾶι· θῆλυϲ ἄρϲενοϲ φονεὺϲ
ἔϲτιν· τί νιν καλοῦϲα δυϲφιλὲϲ δάκοϲ
τύχοιμʼ ἄν; ἀμφίϲβαιναν ἢ Ϲκύλλαν τινὰ
οἰκοῦϲαν ἐν πέτραιϲι, ναυτίλων βλάβην,
θύουϲαν Ἅιδου μητέρʼ ἄϲπονδόν τʼ Ἄρη
φίλοιϲ πνέουϲαν; ὡϲ δʼ ἐπωλολύξατο
ἡ παντότολμοϲ, ὥϲπερ ἐν μάχηϲ τροπῆι·
δοκεῖ δὲ χαίρειν νοϲτίμωι ϲωτηρίαι.
καὶ τῶνδʼ ὁμοῖον εἴ τι μὴ πείθω· τί γάρ;
τὸ μέλλον ἥξει, καὶ ϲύ μʼ ἐν τάχει παρὼν
ἄγαν γʼ ἀληθόμαντιν οἰκτίραϲ ἐρεῖϲ.
Χο. τὴν μὲν Θυέϲτου δαῖτα παιδείων κρεῶν
ξυνῆκα καὶ πέφρικα, καὶ φόβοϲ μʼ ἔχει
κλύοντʼ ἀληθῶϲ οὐδὲν ἐξηικαϲμένα·
τὰ δʼ ἄλλʼ ἀκούϲαϲ ἐκ δρόμου πεϲὼν τρέχω.
Κα. Ἀγαμέμνονόϲ ϲέ φημʼ ἐπόψεϲθαι μόρον.
Χο. εὔφημον, ὦ τάλαινα, κοίμηϲον ϲτόμα.
Κα. ἀλλʼ οὔτι παιὼν τῶιδʼ ἐπιϲτατεῖ λόγωι.
Χο. οὔκ, εἴπερ ἔϲται γʼ· ἀλλὰ μὴ γένοιτό πωϲ.
Κα. ϲὺ μὲν κατεύχηι, τοῖϲ δʼ ἀποκτείνειν μέλει.
Χο. τίνοϲ πρὸϲ ἀνδρὸϲ τοῦτʼ ἄχοϲ πορϲύνεται;
Κα. ἦ κάρτα ⟨μακ⟩ρὰν παρεκόπηϲ χρηϲμῶν ἐμῶν.
Χο. τοῦ γὰρ τελοῦντοϲ οὐ ξυνῆκα μηχανήν.
Κα. καὶ μὴν ἄγαν γʼ Ἕλληνʼ ἐπίϲταμαι φάτιν.
Χο. καὶ γὰρ τὰ πυθόκραντα, δυϲμαθῆ δʼ ὅμωϲ.
Κα. παπαῖ· οἷον τὸ πῦρ· ἐπέρχεται δέ μοι.

ὀτοτοῖ Λύκειʼ Ἄπολλον, οἲ ἐγὼ ἐγώ.
αὕτη δίπουϲ λέαινα ϲυγκοιμωμένη
λύκωι, λέοντοϲ εὐγενοῦϲ ἀπουϲίαι,
κτενεῖ με τὴν τάλαιναν· ὡϲ δὲ φάρμακον
τεύχουϲα κἀμοῦ μιϲθὸν ἐνθήϲει κότωι·
ἐπεύχεται, θήγουϲα φωτὶ φάϲγανον,
ἐμῆϲ ἀγωγῆϲ ἀντιτείϲεϲθαι φόνον.
τί δῆτʼ ἐμαυτῆϲ καταγέλωτʼ ἔχω τάδε
καὶ ϲκῆπτρα καὶ μαντεῖα περὶ δέρηι ϲτέφη;
ϲὲ μὲν πρὸ μοίραϲ τῆϲ ἐμῆϲ διαφθερῶ·
ἴτʼ ἐϲ φθόρον· πεϲόντα γʼ ὧδʼ ἀμείψομαι·
ἄλλην τινʼ ἄτηϲ ἀντʼ ἐμοῦ πλουτίζετε.
ἰδοὺ δʼ, Ἀπόλλων αὐτὸϲ ἐκδύων ἐμὲ
χρηϲτηρίαν ἐϲθῆτʼ, ἐποπτεύϲαϲ δέ με
κἀν τοῖϲδε κόϲμοιϲ καταγελωμένην †μέτα†
φίλων ὑπʼ ἐχθρῶν οὐ διχορρόπωϲ †μάτην†·
καλουμένη δὲ φοιτὰϲ ὡϲ ἀγύρτρια
πτωχὸϲ τάλαινα λιμοθνὴϲ ἠνεϲχόμην·
καὶ νῦν ὁ μάντιϲ μάντιν ἐκπράξαϲ ἐμὲ
ἀπήγαγʼ ἐϲ τοιάϲδε θαναϲίμουϲ τύχαϲ.
βωμοῦ πατρώιου δʼ ἀντʼ ἐπίξηνον μένει,
θερμῶι κοπείϲηϲ φοίνιον προϲφάγματι.
οὐ μὴν ἄτιμοί γʼ ἐκ θεῶν τεθνήξομεν·
ἥξει γὰρ ἡμῶν ἄλλοϲ αὖ τιμάοροϲ,
μητροκτόνον φίτυμα, ποινάτωρ πατρόϲ·
φυγὰϲ δʼ ἀλήτηϲ τῆϲδε γῆϲ ἀπόξενοϲ
κάτειϲιν ἄταϲ τάϲδε θριγκώϲων φίλοιϲ.
ὀμώμοται γὰρ ὅρκοϲ ἐκ θεῶν μέγαϲ,
ἄξειν νιν ὑπτίαϲμα κειμένου πατρόϲ.
τί δῆτʼ ἐγὼ κάτοικτοϲ ὧδʼ ἀναϲτένω;
ἐπεὶ τὸ πρῶτον εἶδον Ἰλίου πόλιν
πράξαϲαν ὡϲ ἔπραξεν, οἳ δʼ εἷλον πόλιν
οὕτωϲ ἀπαλλάϲϲουϲιν ἐν θεῶν κρίϲει,
ἰοῦϲʼ ἀπάρξω, τλήϲομαι τὸ κατθανεῖν.
Ἅιδου πύλαϲ δὲ τάϲδʼ ἐγὼ προϲεννέπω·
ἐπεύχομαι δὲ καιρίαϲ πληγῆϲ τυχεῖν,
ὡϲ ἀϲφάδαιϲτοϲ αἱμάτων εὐθνηϲίμων

ἀπορρυέντων ὄμμα ϲυμβάλω τόδε.
Χο. ὦ πολλὰ μὲν τάλαινα, πολλὰ δʼ αὖ ϲοφὴ
γύναι, μακρὰν ἔτειναϲ. εἰ δʼ ἐτητύμωϲ
μόρον τὸν αὑτῆϲ οἶϲθα, πῶϲ θεηλάτου
βοὸϲ δίκην πρὸϲ βωμὸν εὐτόλμωϲ πατεῖϲ;
Κα. οὐκ ἔϲτʼ ἄλυξιϲ, οὔ, ξένοι, χρόνον πλέω.
Χο. ὁ δʼ ὕϲτατόϲ γε τοῦ χρόνου πρεϲβεύεται.
Κα. ἥκει τόδʼ ἦμαρ. ϲμικρὰ κερδανῶ φυγῆι.
Χο. ἀλλʼ ἴϲθι τλήμων οὖϲʼ ἀπʼ εὐτόλμου φρενόϲ.
Κα. οὐδεὶϲ ἀκούει ταῦτα τῶν εὐδαιμόνων.
Χο. ἀλλʼ εὐκλεῶϲ τοι κατθανεῖν χάριϲ βροτῶι.
Κα. ἰὼ πάτερ ϲοῦ ϲῶν τε γενναίων τέκνων.
Χο. τί δʼ ἐϲτὶ χρῆμα; τίϲ ϲʼ ἀποϲτρέφει φόβοϲ;
Κα. φεῦ φεῦ.
Χο. τί τοῦτʼ ἔφευξαϲ, εἴ τι μὴ φρενῶν ϲτύγοϲ;
Κα. φόνον δόμοι πνέουϲιν αἱματοϲταγῆ.
Χο. καὶ πῶϲ; τόδʼ ὄζει θυμάτων ἐφεϲτίων.
Κα. ὁμοῖοϲ ἀτμὸϲ ὥϲπερ ἐκ τάφου πρέπει.
Χο. οὐ Ϲύριον ἀγλάιϲμα δώμαϲιν λέγειϲ.
Κα. ἀλλʼ εἶμι κἀν δόμοιϲι κωκύϲουϲʼ ἐμὴν
Ἀγαμέμνονόϲ τε μοῖραν· ἀρκείτω βίοϲ.
ἰὼ ξένοι·
οὔτοι δυϲοίζω θάμνον ὡϲ ὄρνιϲ φόβωι,
ἀλλʼ ὡϲ θανούϲηι μαρτυρῆτέ μοι τόδε,
ὅταν γυνὴ γυναικὸϲ ἀντʼ ἐμοῦ θάνηι
ἀνήρ τε δυϲδάμαρτοϲ ἀντʼ ἀνδρὸϲ πέϲηι·
ἐπιξενοῦμαι ταῦτα δʼ ὡϲ θανουμένη.
Χο. ὦ τλῆμον, οἰκτίρω ϲε θεϲφάτου μόρου.
Κα. ἅπαξ ἔτʼ εἰπεῖν ῥῆϲιν ἢ θρῆνον θέλω
ἐμὸν τὸν αὐτῆϲ, ἡλίου δʼ ἐπεύχομαι
πρὸϲ ὕϲτατον φῶϲ †τοῖϲ ἐμοῖϲ τιμαόροιϲ
ἐχθροῖϲ φονεῦϲι τοῖϲ ἐμοῖϲ τίνειν όμοῦ†
δούληϲ θανούϲηϲ, εὐμαροῦϲ χειρώματοϲ.
ἰὼ βρότεια πράγματʼ· εὐτυχοῦντα μὲν
ϲκιᾶι τιϲ ἂν πρέψειεν, εἰ δὲ δυϲτυχῆι,
βολαῖϲ ὑγρώϲϲων ϲπόγγοϲ ὤλεϲεν γραφήν.
καὶ ταῦτʼ ἐκείνων μᾶλλον οἰκτίρω πολύ.
Χο.         τὸ μὲν εὖ πράϲϲειν ἀκόρεϲτον ἔφυ

        πᾶϲι βροτοῖϲιν· δακτυλοδείκτων δʼ
        οὔτιϲ ἀπειπὼν εἴργει μελάθρων,
        'μηκέτʼ ἐϲέλθηιϲ τάδε' φωνῶν.
        καὶ τῶιδε πόλιν μὲν ἑλεῖν ἔδοϲαν
        μάκαρεϲ Πριάμου,
        θεοτίμητοϲ δʼ οἴκαδʼ ἱκάνει·
        νῦν δʼ εἰ προτέρων αἷμʼ ἀποτείϲηι
        καὶ τοῖϲι θανοῦϲι θανὼν ἄλλων
        ποινὰϲ θανάτων ἐπικράνηι,
        τίϲ ἂν ἐξεύξαιτο βροτῶν ἀϲινεῖ
        δαίμονι φῦναι τάδʼ ἀκούων;
Αγ. ὤμοι πέπληγμαι καιρίαν πληγὴν ἔϲω.
Χο. ϲῖγα· τίϲ πληγὴν ἀυτεῖ καιρίωϲ οὐταϲμένοϲ;
Αγ. ὤμοι μάλʼ αὖθιϲ δευτέραν πεπληγμένοϲ.
Χο. τοὖργον εἰργάϲθαι δοκεῖ μοι βαϲιλέωϲ οἰμώγμαϲιν·
    ἀλλὰ κοινωϲώμεθʼ ἤν πωϲ ἀϲφαλῆ βουλεύματʼ ἦι.
— ἐγὼ μὲν ὑμῖν τὴν ἐμὴν γνώμην λέγω,
    πρὸϲ δῶμα δεῦρʼ ἀϲτοῖϲι κηρύϲϲειν βοήν.
— ἐμοὶ δʼ ὅπωϲ τάχιϲτά γʼ ἐμπεϲεῖν δοκεῖ
    καὶ πρᾶγμʼ ἐλέγχειν ϲὺν νεορρύτωι ξίφει.
— κἀγὼ τοιούτου γνώματοϲ κοινωνὸϲ ὢν
    ψηφίζομαι τὸ δρᾶν τι· μὴ μέλλειν δʼ ἀκμή.
— ὁρᾶν πάρεϲτι· φροιμιάζονται γὰρ ὡϲ
    τυραννίδοϲ ϲημεῖα πράϲϲοντεϲ πόλει.
— χρονίζομεν γάρ, οἱ δὲ τῆϲ μελλοῦϲ κλέοϲ
    πέδοι πατοῦντεϲ οὐ καθεύδουϲιν χερί.
— οὐκ οἶδα βουλῆϲ ἧϲτινοϲ τυχὼν λέγω·
    τοῦ δρῶντόϲ ἐϲτι καὶ τὸ βουλεῦϲαι †πέρι†.
— κἀγὼ τοιοῦτόϲ εἰμʼ, ἐπεὶ δυϲμηχανῶ
    λόγοιϲι τὸν θανόντʼ ἀνιϲτάναι πάλιν.
— ἦ καὶ βίον τείνοντεϲ ὧδʼ ὑπείξομεν
    δόμων καταιϲχυντῆρϲι τοῖϲδʼ ἡγουμένοιϲ;
— ἀλλʼ οὐκ ἀνεκτόν, ἀλλὰ κατθανεῖν κρατεῖ·
    πεπαιτέρα γὰρ μοῖρα τῆϲ τυραννίδοϲ.
— ἦ γὰρ τεκμηρίοιϲιν ἐξ οἰμωγμάτων
    μαντευϲόμεϲθα τἀνδρὸϲ ὡϲ ὀλωλότοϲ;
— ϲάφʼ εἰδόταϲ χρὴ τῶνδε μυθεῖϲθαι πέρι,

    τὸ γὰρ τοπάζειν τοῦ ϲάφʼ εἰδέναι δίχα.
— ταύτην ἐπαινεῖν πάντοθεν πληθύνομαι,
    τρανῶϲ Ἀτρείδην εἰδέναι κυροῦνθʼ ὅπωϲ.
Κλ. πολλῶν πάροιθεν καιρίωϲ εἰρημένων
τἀναντίʼ εἰπεῖν οὐκ ἐπαιϲχυνθήϲομαι·
πῶϲ γάρ τιϲ ἐχθροῖϲ ἐχθρὰ πορϲύνων, φίλοιϲ
δοκοῦϲιν εἶναι, πημονῆϲ ἀρκύϲτατʼ ἂν
φάρξειεν ὕψοϲ κρεῖϲϲον ἐκπηδήματοϲ;
ἐμοὶ δʼ ἀγὼν ὅδʼ οὐκ ἀφρόντιϲτοϲ πάλαι
νείκηϲ παλαιᾶϲ ἦλθε, ϲὺν χρόνωι γε μήν·
ἕϲτηκα δʼ ἔνθʼ ἔπαιϲʼ ἐπʼ ἐξειργαϲμένοιϲ.
οὕτω δʼ ἔπραξα, καὶ τάδʼ οὐκ ἀρνήϲομαι,
ὡϲ μήτε φεύγειν μήτʼ ἀμύνεϲθαι μόρον·
ἄπειρον ἀμφίβληϲτρον, ὥϲπερ ἰχθύων,
περιϲτιχίζω, πλοῦτον εἵματοϲ κακόν·
παίω δέ νιν δίϲ, κἀν δυοῖν οἰμώγμαϲιν
μεθῆκεν αὐτοῦ κῶλα, καὶ πεπτωκότι
τρίτην ἐπενδίδωμι, τοῦ κατὰ χθονὸϲ
Διὸϲ νεκρῶν ϲωτῆροϲ εὐκταίαν χάριν.
οὕτω τὸν αὑτοῦ θυμὸν ὁρμαίνει πεϲὼν
κἀκφυϲιῶν ὀξεῖαν αἵματοϲ ϲφαγὴν
βάλλει μʼ ἐρεμνῆι ψακάδι φοινίαϲ δρόϲου,
χαίρουϲαν οὐδὲν ἧϲϲον ἢ διοϲδότωι
γάνει ϲπορητὸϲ κάλυκοϲ ἐν λοχεύμαϲιν.
ὡϲ ὧδʼ ἐχόντων, πρέϲβοϲ Ἀργείων τόδε,
χαίροιτʼ ἄν, εἰ χαίροιτʼ, ἐγὼ δʼ ἐπεύχομαι·
εἰ δʼ ἦν πρεπόντωϲ ὥϲτʼ ἐπιϲπένδειν νεκρῶι,
τάδʼ ἂν δικαίωϲ ἦν, ὑπερδίκωϲ μὲν οὖν·
τοϲῶνδε κρατῆρʼ ἐν δόμοιϲ κακῶν ὅδε
πλήϲαϲ ἀραίων αὐτὸϲ ἐκπίνει μολών.
Χο. θαυμάζομέν ϲου γλῶϲϲαν, ὡϲ θραϲύϲτομοϲ,
ἥτιϲ τοιόνδʼ ἐπʼ ἀνδρὶ κομπάζειϲ λόγον.
Κλ. πειρᾶϲθέ μου γυναικὸϲ ὡϲ ἀφράϲμονοϲ,
ἐγὼ δʼ ἀτρέϲτωι καρδίαι πρὸϲ εἰδόταϲ
λέγω· ϲὺ δʼ αἰνεῖν εἴτε με ψέγειν θέλειϲ,
ὁμοῖον· οὗτόϲ ἐϲτιν Ἀγαμέμνων, ἐμὸϲ
πόϲιϲ, νεκρὸϲ δέ, τῆϲδε δεξιᾶϲ χερὸϲ

ἔργον, δικαίαϲ τέκτονοϲ. τάδʼ ὧδʼ ἔχει.
[ϲτρ. α
Χο.             τί κακόν, ὦ γύναι,
            χθονοτρεφὲϲ ἐδανὸν ἢ ποτὸν
            παϲαμένα ῥυτᾶϲ ἐξ ἁλὸϲ ὀρόμενον
            τόδʼ ἐπέθου θύοϲ, δημοθρόουϲ τʼ ἀρὰϲ
            ἀπέδικεϲ ἀπέταμεϲ; ἀπόπολιϲ δʼ ἔϲηι,
            μῖϲοϲ ὄβριμον ἀϲτοῖϲ.
Κλ. νῦν μὲν δικάζειϲ ἐκ πόλεωϲ φυγὴν ἐμοὶ
καὶ μῖϲοϲ ἀϲτῶν δημόθρουϲ τʼ ἔχειν ἀράϲ,
οὐδὲν τότʼ ἀνδρὶ τῶιδʼ ἐναντίον φέρων,
ὅϲ οὐ προτιμῶν, ὡϲπερεὶ βοτοῦ μόρον,
μήλων φλεόντων εὐπόκοιϲ νομεύμαϲιν,
ἔθυϲεν αὑτοῦ παῖδα, φιλτάτην ἐμοὶ
ὠδῖνʼ, ἐπωιδὸν Θρηικίων ἀημάτων.
οὐ τοῦτον ἐκ γῆϲ τῆϲδε χρῆν ϲʼ ἀνδρηλατεῖν
μιαϲμάτων ἄποινʼ; ἐπήκοοϲ δʼ ἐμῶν
ἔργων δικαϲτὴϲ τραχὺϲ εἶ. λέγω δέ ϲοι
τοιαῦτʼ ἀπειλεῖν ὡϲ παρεϲκευαϲμένηϲ
ἐκ τῶν ὁμοίων, χειρὶ νικήϲαντʼ ἐμοῦ
ἄρχειν· ἐὰν δὲ τοὔμπαλιν κραίνηι θεόϲ,
γνώϲηι διδαχθεὶϲ ὀψὲ γοῦν τὸ ϲωφρονεῖν.
[ἀντ. α
          Χο.           μεγαλόμητιϲ εἶ,
          περίφρονα δʼ ἔλακεϲ· ὥϲπερ οὖν
          φονολιβεῖ τύχαι φρὴν ἐπιμαίνεται,
          λίβοϲ ἐπʼ ὀμμάτων αἵματοϲ ἐμπρέπει.
          ἄντιτον ἔτι ϲε χρὴ ϲτερομέναν φίλων
          τύμμα τύμματι τεῖϲαι.
Κλ. καὶ τήνδʼ ἀκούειϲ ὁρκίων ἐμῶν θέμιν·
μὰ τὴν τέλειον τῆϲ ἐμῆϲ παιδὸϲ Δίκην,
Ἄτην Ἐρινύν θʼ, αἷϲι τόνδʼ ἔϲφαξʼ ἐγώ,
οὔ μοι φόβου μέλαθρον ἐλπὶϲ ἐμπατεῖ
ἕωϲ ἂν αἴθηι πῦρ ἐφʼ ἑϲτίαϲ ἐμῆϲ
Αἴγιϲθοϲ, ὡϲ τὸ πρόϲθεν εὖ φρονῶν ἐμοί·
οὗτοϲ γὰρ ἡμῖν ἀϲπὶϲ οὐ ϲμικρὰ θράϲουϲ.

κεῖται γυναικὸϲ τῆϲδʼ ὁ λυμαντήριοϲ,
Χρυϲηίδων μείλιγμα τῶν ὑπʼ Ἰλίωι,
ἥ τʼ αἰχμάλωτοϲ ἥδε καὶ τεραϲκόποϲ
καὶ κοινόλεκτροϲ τοῦδε, θεϲφατηλόγοϲ,
πιϲτὴ ξύνευνοϲ, ναυτίλων δὲ ϲελμάτων
ἰϲοτριβήϲ· ἄτιμα δʼ οὐκ ἐπραξάτην,
ὁ μὲν γὰρ οὕτωϲ, ἡ δέ τοι κύκνου δίκην
τὸν ὕϲτατον μέλψαϲα θανάϲιμον γόον
κεῖται φιλήτωρ τοῦδʼ· ἐμοὶ δʼ ἐπήγαγεν
εὐνῆϲ παροψώνημα τῆϲ ἐμῆϲ χλιδῆι.
[ϲτρ. β
Χο.             φεῦ, τίϲ ἂν ἐν τάχει μὴ περιώδυνοϲ
                μηδὲ δεμνιοτήρηϲ
            μόλοι τὸν αἰεὶ φέρουϲʼ ἐν ἡμῖν
            μοῖρʼ ἀτέλευτον ὕπνον, δαμέντοϲ
            φύλακοϲ εὐμενεϲτάτου
            πολλὰ τλάντοϲ γυναικὸϲ διαί;
            πρὸϲ γυναικὸϲ δʼ ἀπέφθιϲεν βίον.
            ἰώ
            παράνουϲ Ἑλένα,
              μία τὰϲ πολλάϲ, τὰϲ πάνυ πολλὰϲ
              ψυχὰϲ ὀλέϲαϲʼ ὑπὸ Τροίαι·
              νῦν †δὲ τελείαν πολύμναϲτον ἐπηνθίϲω†
              διʼ αἷμʼ ἄνιπτον. ἦ τιϲ ἦν τότʼ ἐν δόμοιϲ
              Ἔριϲ ἐρίδματοϲ ἀνδρὸϲ οἰζύϲ.
Κλ.     μηδὲν θανάτου μοῖραν ἐπεύχου
        τοῖϲδε βαρυνθείϲ,
        μηδʼ εἰϲ Ἑλένην κότον ἐκτρέψηιϲ
        ὡϲ ἀνδρολέτειρʼ, ὡϲ μία πολλῶν
        ἀνδρῶν ψυχὰϲ Δαναῶν ὀλέϲαϲʼ
        ἀξύϲτατον ἄλγοϲ ἔπραξεν.
[ἀντ. β
Χο.     δαῖμον, ὃϲ ἐμπίτνειϲ δώμαϲι καὶ διφυί-
        οιϲι Τανταλίδαιϲιν,
        κράτοϲ ⟨τʼ⟩ ἰϲόψυχον ἐκ γυναικῶν
        καρδιόδηκτον ἐμοὶ κρατύνειϲ·

        ἐπὶ δὲ ϲώματοϲ δίκαν
        κόρακοϲ ἐχθροῦ ϲταθεῖϲʼ ἐκνόμωϲ
        ὕμνον ὑμνεῖν ἐπεύχεται ⟨    ⟩.
Κλ.               νῦν δʼ ὤρθωϲαϲ ϲτόματοϲ γνώμην,
        τὸν τριπάχυντον
        δαίμονα γέννηϲ τῆϲδε κικλήϲκων·
        ἐκ τοῦ γὰρ ἔρωϲ αἱματολοιχὸϲ
        νείραι τρέφεται· πρὶν καταλῆξαι
        τὸ παλαιὸν ἄχοϲ, νέοϲ ἰχώρ.
[ϲτρ. γ
Χο.     ἦ μέγαν †οἴκοιϲ τοῖϲδε†
        δαίμονα καὶ βαρύμηνιν αἰνεῖϲ,
        φεῦ φεῦ, κακὸν αἶνον ἀτη-
                ρᾶϲ τύχαϲ ἀκορέϲτου,
        ἰὼ ἰή, διαὶ Διὸϲ
        παναιτίου πανεργέτα·
        τί γὰρ βροτοῖϲ ἄνευ Διὸϲ τελεῖται;
        τί τῶνδʼ οὐ θεόκραντόν ἐϲτιν;
        ἰὼ ἰὼ βαϲιλεῦ βαϲιλεῦ,
        πῶϲ ϲε δακρύϲω;
        φρενὸϲ ἐκ φιλίαϲ τί ποτʼ εἴπω;
        κεῖϲαι δʼ ἀράχνηϲ ἐν ὑφάϲματι τῶιδʼ
        ἀϲεβεῖ θανάτωι βίον ἐκπνέων,
        ὤμοι μοι, κοίταν τάνδʼ ἀνελεύθερον,
        δολίωι μόρωι δαμεὶϲ
        ἐκ χερὸϲ ἀμφιτόμωι βελέμνωι.
Κλ.     αὐχεῖϲ εἶναι τόδε τοὖργον ἐμόν,
        τῆιδʼ ἐπιλεχθείϲ,
        Ἀγαμεμνονίαν εἶναί μʼ ἄλοχον·
        φανταζόμενοϲ δὲ γυναικὶ νεκροῦ
        τοῦδʼ ὁ παλαιὸϲ δριμὺϲ ἀλάϲτωρ
        Ἀτρέωϲ χαλεποῦ θοινατῆροϲ
        τόνδʼ ἀπέτειϲεν
        τέλεον νεαροῖϲ ἐπιθύϲαϲ.
[ἀντ. γ
Χο.     ὡϲ μὲν ἀναίτιοϲ εἶ

        τοῦδε φόνου τίϲ ὁ μαρτυρήϲων;
        πῶ πῶ; πατρόθεν δὲ ϲυλλή-
                πτωρ γένοιτʼ ἂν ἀλάϲτωρ·
        βιάζεται δʼ ὁμοϲπόροιϲ
        ἐπιρροαῖϲιν αἱμάτων
        μέλαϲ Ἄρηϲ, ὅποι δίκαν προβαίνων
        πάχναι κουροβόρωι παρέξει.
        ἰὼ ἰὼ βαϲιλεῦ βαϲιλεῦ,
        πῶϲ ϲε δακρύϲω;
        φρενὸϲ ἐκ φιλίαϲ τί ποτʼ εἴπω;
        κεῖϲαι δʼ ἀράχνηϲ ἐν ὑφάϲματι τῶιδʼ
        ἀϲεβεῖ θανάτωι βίον ἐκπνέων,
        ὤμοι μοι, κοίταν τάνδʼ ἀνελεύθερον,
        δολίωι μόρωι δαμεὶϲ
        ἐκ χερὸϲ ἀμφιτόμωι βελέμνωι.
Κλ.     οὔτʼ ἀνελεύθερον οἶμαι θάνατον
        τῶιδε γενέϲθαι ⟨            ⟩
              ⟨                                    ⟩
        οὐδὲ γὰρ οὗτοϲ δολίαν ἄτην
        οἴκοιϲιν ἔθηκʼ;
              ἀλλʼ ἐμὸν ἐκ τοῦδʼ ἔρνοϲ ἀερθὲν
              τὴν πολυκλαύτην
              Ἰφιγένειαν ἀνάξια δράϲαϲ
              ἄξια πάϲχων μηδὲν ἐν Ἅιδου
              μεγαλαυχείτω, ξιφοδηλήτωι
              θανάτωι τείϲαϲ ἅπερ ἦρξεν.
[ϲτρ. δ
Χο.               ἀμηχανῶ φροντίδοϲ ϲτερηθεὶϲ
              εὐπάλαμον μέριμναν
        ὅπαι τράπωμαι πίτνοντοϲ οἴκου.
        δέδοικα δʼ ὄμβρου κτύπον δομοϲφαλῆ
        τὸν αἱματηρόν· ψακὰϲ δὲ λήγει.
              Δίκα δʼ ἐπʼ ἄλλο πρᾶγμα θήγεται βλάβαϲ
              πρὸϲ ἄλλαιϲ θηγάναιϲι Μοίραϲ.
              ἰὼ γᾶ γᾶ, εἴθε μʼ ἐδέξω

              πρὶν τόνδʼ ἐπιδεῖν ἀργυροτοίχου
              δροίταϲ κατέχοντα χάμευναν.
              τίϲ ὁ θάψων νιν; τίϲ ὁ θρηνήϲων;
              ἦ ϲὺ τόδʼ ἔρξαι τλήϲηι, κτείναϲʼ
              ἄνδρα τὸν αὑτῆϲ ἀποκωκῦϲαι
              ψυχῆι τʼ ἄχαριν χάριν ἀντʼ ἔργων
        μεγάλων ἀδίκωϲ ἐπικρᾶναι;
        τίϲ δʼ ἐπιτύμβιον αἶνον ἐπʼ ἀνδρὶ θείωι
        ϲὺν δακρύοιϲ ἰάπτων
        ἀληθείαι φρενῶν πονήϲει;
Κλ.         οὐ ϲὲ προϲήκει τὸ μέλημʼ ἀλέγειν
        τοῦτο· πρὸϲ ἡμῶν
        κάππεϲε κάτθανε, καὶ καταθάψομεν,
        οὐχ ὑπὸ κλαυθμῶν τῶν ἐξ οἴκων,
        ἀλλʼ Ἰφιγένειά νιν ἀϲπαϲίωϲ
        θυγάτηρ, ὡϲ χρή,
        πατέρʼ ἀντιάϲαϲα πρὸϲ ὠκύπορον
        πόρθμευμʼ ἀχέων
        περὶ χεῖρα βαλοῦϲα φιλήϲει.
[ἀντ. δ
Χο.     ὄνειδοϲ ἥκει τόδʼ ἀντʼ ὀνείδουϲ,
        δύϲμαχα δʼ ἐϲτὶ κρῖναι.
        φέρει φέροντʼ, ἐκτίνει δʼ ὁ καίνων·
        μίμνει δὲ μίμνοντοϲ ἐν θρόνωι Διὸϲ
        παθεῖν τὸν ἔρξαντα· θέϲμιον γάρ.
        τίϲ ἂν γονὰν ἀραῖον ἐκβάλοι δόμων;
        κεκόλληται γένοϲ πρὸϲ ἄται.
Κλ.         ἐϲ τόνδʼ ἐνέβηϲ ξὺν ἀληθείαι
        χρηϲμόν· ἐγὼ δʼ οὖν
        ἐθέλω δαίμονι τῶι Πλειϲθενιδᾶν
        ὅρκουϲ θεμένη τάδε μὲν ϲτέργειν
        δύϲτλητά περ ὄνθʼ, ὃ δὲ λοιπόν, ἰόντʼ
        ἐκ τῶνδε δόμων ἄλλην γενεὰν
        τρίβειν θανάτοιϲ αὐθένταιϲιν·
        κτεάνων δὲ μέροϲ βαιὸν ἐχούϲηι
        πᾶν ἀπόχρη μοι, μανίαϲ μελάθρων

        ἀλληλοφόνουϲ ἀφελούϲηι.
ΑΙΓΙϹΘΟϹ ὦ φέγγοϲ εὖφρον ἡμέραϲ δικηφόρου·
φαίην ἂν ἤδη νῦν βροτῶν τιμαόρουϲ
θεοὺϲ ἄνωθεν γῆϲ ἐποπτεύειν ἄχη,
ἰδὼν ὑφαντοῖϲ ἐν πέπλοιϲ Ἐρινύων
τὸν ἄνδρα τόνδε κείμενον φίλωϲ ἐμοί,
χερὸϲ πατρώιαϲ ἐκτίνοντα μηχανάϲ.
Ἀτρεὺϲ γὰρ ἄρχων τῆϲδε γῆϲ, τούτου πατήρ,
πατέρα Θυέϲτην τὸν ἐμόν, ὡϲ τορῶϲ φράϲαι,
αὑτοῦ δʼ ἀδελφόν, ἀμφίλεκτοϲ ὢν κράτει,
ἠνδρηλάτηϲεν ἐκ πόλεώϲ τε καὶ δόμων·
καὶ προϲτρόπαιοϲ ἑϲτίαϲ μολὼν πάλιν
τλήμων Θυέϲτηϲ μοῖραν ηὕρετʼ ἀϲφαλῆ,
τὸ μὴ θανὼν πατρῶιον αἱμάξαι πέδον
αὐτοῦ· ξένια δὲ τοῦδε δύϲθεοϲ πατὴρ
Ἀτρεύϲ, προθύμωϲ μᾶλλον ἢ φίλωϲ, πατρὶ
τὠμῶι, κρεουργὸν ἦμαρ εὐθύμωϲ ἄγειν
δοκῶν, παρέϲχε δαῖτα παιδείων κρεῶν.
τὰ μὲν ποδήρη καὶ χερῶν ἄκρουϲ κτέναϲ
†ἔθρυπτʼ ἄνωθεν ἀνδρακὰϲ καθήμενοϲ
ἄϲημα δʼ† αὐτῶν αὐτίκʼ ἀγνοίαι λαβὼν
ἔϲθει, βορὰν ἄϲωτον, ὡϲ ὁρᾶιϲ, γένει.
κἄπειτʼ ἐπιγνοὺϲ ἔργον οὐ καταίϲιον
ὤιμωξεν, ἀμπίπτει δʼ ἀπὸ ϲφαγὴν ἐρῶν,
μόρον δʼ ἄφερτον Πελοπίδαιϲ ἐπεύχεται
λάκτιϲμα δείπνου ξυνδίκωϲ τιθεὶϲ ἀρᾶι,
οὕτωϲ ὀλέϲθαι πᾶν τὸ Πλειϲθένουϲ γένοϲ.
ἐκ τῶνδέ ϲοι πεϲόντα τόνδʼ ἰδεῖν πάρα·
κἀγὼ δίκαιοϲ τοῦδε τοῦ φόνου ῥαφεύϲ·
τρίτον γὰρ ὄντα μʼ †ἐπὶ δέκʼ† ἀθλίωι πατρὶ
ϲυνεξελαύνει τυτθὸν ὄντʼ ἐν ϲπαργάνοιϲ,
τραφέντα δʼ αὖθιϲ ἡ Δίκη κατήγαγεν,
καὶ τοῦδε τἀνδρὸϲ ἡψάμην θυραῖοϲ ὤν,
πᾶϲαν ξυνάψαϲ μηχανὴν δυϲβουλίαϲ.
οὕτω καλὸν δὴ καὶ τὸ κατθανεῖν ἐμοί,
ἰδόντα τοῦτον τῆϲ Δίκηϲ ἐν ἕρκεϲιν.
Χο. Αἴγιϲθʼ, ὑβρίζοντʼ ἐν κακοῖϲιν οὐ ϲέβω·
ϲὺ δʼ ἄνδρα τόνδε φὴιϲ ἑκὼν κατακτανεῖν,

μόνοϲ δʼ ἔποικτον τόνδε βουλεῦϲαι φόνον·
οὔ φημʼ ἀλύξειν ἐν δίκηι τὸ ϲὸν κάρα
δημορριφεῖϲ, ϲάφʼ ἴϲθι, λευϲίμουϲ ἀράϲ.
Αι. ϲὺ ταῦτα φωνεῖϲ, νερτέραι προϲήμενοϲ
κώπηι, κρατούντων τῶν ἐπὶ ζυγῶι δορόϲ;
γνώϲηι γέρων ὢν ὡϲ διδάϲκεϲθαι βαρὺ
τῶι τηλικούτωι, ϲωφρονεῖν εἰρημένον·
δεϲμὸν δὲ καὶ τὸ γῆραϲ αἵ τε νήϲτιδεϲ
δύαι διδάϲκειν ἐξοχώταται φρενῶν
ἰατρομάντειϲ. οὐχ ὁρᾶιϲ ὁρῶν τάδε;
πρὸϲ κέντρα μὴ λάκτιζε, μὴ παίϲαϲ μογῆιϲ.
Χο.           γύναι, ϲὺ τοὺϲ ἥκονταϲ ἐκ μάχηϲ μένων
οἰκουρὸϲ εὐνὴν ἀνδρὸϲ αἰϲχύνων ἅμα
ἀνδρὶ ϲτρατηγῶι τόνδʼ ἐβούλευϲαϲ μόρον;
Αι. καὶ ταῦτα τἄπη κλαυμάτων ἀρχηγενῆ·
Ὀρφεῖ δὲ γλῶϲϲαν τὴν ἐναντίαν ἔχειϲ·
ὁ μὲν γὰρ ἦγε πάντʼ ἀπὸ φθογγῆϲ χαρᾶι,
ϲὺ δʼ ἐξορίναϲ νηπίοιϲ ὑλάγμαϲιν
ἄξηι· κρατηθεὶϲ δʼ ἡμερώτεροϲ φανῆι.
Χο. ὡϲ δὴ ϲύ μοι τύραννοϲ Ἀργείων ἔϲηι,
ὃϲ οὐκ, ἐπειδὴ τῶιδʼ ἐβούλευϲαϲ μόρον,
δρᾶϲαι τόδʼ ἔργον οὐκ ἔτληϲ αὐτοκτόνωϲ.
Αι. τὸ γὰρ δολῶϲαι πρὸϲ γυναικὸϲ ἦν ϲαφῶϲ,
ἐγὼ δʼ ὕποπτοϲ ἐχθρὸϲ ἦ παλαιγενήϲ.
ἐκ τῶν δὲ τοῦδε χρημάτων πειράϲομαι
ἄρχειν πολιτῶν· τὸν δὲ μὴ πειθάνορα
ζεύξω βαρείαιϲ, οὔ τι μὴ ϲειραφόρον
κριθῶντα πῶλον, ἀλλʼ ὁ δυϲφιλὴϲ ϲκότωι
λιμὸϲ ξύνοικοϲ μαλθακόν ϲφʼ ἐπόψεται.
Χο. τί δὴ τὸν ἄνδρα τόνδʼ ἀπὸ ψυχῆϲ κακῆϲ
οὐκ αὐτὸϲ ἠνάριζεϲ, ἀλλὰ ϲὺν γυνή,
χώραϲ μίαϲμα καὶ θεῶν ἐγχωρίων,
ἔκτεινʼ; Ὀρέϲτηϲ ἆρά που βλέπει φάοϲ,
ὅπωϲ κατελθὼν δεῦρο πρευμενεῖ τύχηι
ἀμφοῖν γένηται τοῖνδε παγκρατὴϲ φονεύϲ.
Αι. ἀλλʼ ἐπεὶ δοκεῖϲ τάδʼ ἔρδειν καὶ λέγειν, γνώϲηι τάχα.
Χο. εἶα δή, φίλοι λοχῖται, τοὖργον οὐχ ἑκὰϲ τόδε.

Αι. εἶα δή, ξίφοϲ πρόκωπον πᾶϲ τιϲ εὐτρεπιζέτω.
Χο. ἀλλὰ κἀγὼ μὴν †πρόκωποϲ† οὐκ ἀναίνομαι θανεῖν.
Αι. δεχομένοιϲ λέγειϲ θανεῖν γε, τὴν τύχην δʼ αἱρούμεθα.
Κλ. μηδαμῶϲ, ὦ φίλτατʼ ἀνδρῶν, ἄλλα δράϲωμεν κακά·
ἀλλὰ καὶ τάδʼ ἐξαμῆϲαι πολλά, δύϲτηνον θέροϲ.
πημονῆϲ δʼ ἅλιϲ γʼ ὑπάρχει· μηδὲν αἱματώμεθα.
†ϲτείχετε δʼ οἱ γέροντεϲ πρὸϲ δόμουϲ πεπρωμένουϲ τούϲδε†
πρὶν παθεῖν ἔρξαντα †καιρὸν χρὴν† τάδʼ ὡϲ ἐπράξαμεν.
εἰ δέ τοι μόχθων γένοιτο τῶνδʼ †ἅλιϲ γʼ ἐχοίμεθʼ ἂν†
δαίμονοϲ χηλῆι βαρείαι δυϲτυχῶϲ πεπληγμένοι.
ὧδʼ ἔχει λόγοϲ γυναικόϲ, εἴ τιϲ ἀξιοῖ μαθεῖν.
Αι. ἀλλὰ τούϲδʼ ἐμοὶ ματαίαν γλῶϲϲαν ὧδʼ †ἀπανθίϲαι†
κἀκβαλεῖν ἔπη τοιαῦτα δαίμονοϲ πειρωμένουϲ,
ϲώφρονοϲ γνώμηϲ δʼ ἁμαρτεῖν τὸν κρατοῦντα ⟨        ⟩.
Χο.           οὐκ ἂν Ἀργείων τόδʼ εἴη, φῶτα προϲϲαίνειν κακόν.
Αι. ἀλλʼ ἐγώ ϲʼ ἐν ὑϲτέραιϲιν ἡμέραιϲ μέτειμʼ ἔτι.
Χο. οὔκ, ἐὰν δαίμων Ὀρέϲτην δεῦρʼ ἀπευθύνηι μολεῖν.
Αι. οἶδʼ ἐγὼ φεύγονταϲ ἄνδραϲ ἐλπίδαϲ ϲιτουμένουϲ.
Χο. πρᾶϲϲε, πιαίνου, μιαίνων τὴν δίκην, ἐπεὶ πάρα.
Αι.           ἴϲθι μοι δώϲων ἄποινα τῆϲδε μωρίαϲ χάριν.
Χο. κόμπαϲον θαρϲῶν, ἀλέκτωρ ὥϲτε θηλείαϲ πέλαϲ.
Κλ. μὴ προτιμήϲηιϲ ματαίων τῶνδʼ ὑλαγμάτων· ⟨ἐγὼ⟩
καὶ ϲὺ θήϲομεν κρατοῦντε τῶνδε δωμάτων ⟨καλῶϲ⟩.

