
Oxford Scholarly Editions Online
Aeschylus, Ἑπτὰ ἐπὶ Θήβαϲ (467 BC)
D. L. Page (ed.), Oxford Classical Texts: Aeschyli: Septem Quae Supersunt Tragoedias
Published in print: Published online: May 2017
ΕΠΤΑ ΕΠΙ ΘΗΒΑϹ
ΕΠΤΑ ΕΠΙ ΘΗΒΑϹ
ὑπόθεϲιϲ τῶν Ἑπτὰ ἐπὶ Θήβαϲ· ἡ μὲν ϲκηνὴ τοῦ δράματοϲ ἐν
Θήβαιϲ ὑπόκειται, ὁ δὲ χορὸϲ ἐκ Θηβαίων ἐϲτὶ παρθένων. ἡ δὲ
ὑπόθεϲιϲ· ϲτρατεία Ἀργείων πολιορκοῦϲα Θηβαίουϲ, τοὺϲ καὶ
νικήϲανταϲ, καὶ θάνατοϲ Ἐτεοκλέουϲ καὶ Πολυνείκουϲ. ἐδιδάχθη
ἐπὶ Θεαγενίδου ὀλυμπιάδι ο̅η̅. ἐνίκα Αἰϲχύλοϲ Λαΐωι Οἰδίποδι
Ἑπτὰ ἐπὶ Θήβαϲ Ϲφιγγὶ ϲατυρικῆι, δεύτεροϲ Ἀριϲτίαϲ ταῖϲ
τοῦ πατρὸϲ αὐτοῦ τραγωιδίαιϲ Περϲεῖ Ταντάλωι ⟨      ⟩
Παλαιϲταῖϲ ϲατύροιϲ, τρίτοϲ Πολυφράϲμων Λυκουργείαι
τετραλογίαι.
      τὰ τοῦ δράματοϲ πρόϲωπα· Ἐτεοκλῆϲ Ἀντιγόνη ἄγγελοϲ
κατάϲκοποϲ Ἰϲμήνη χορὸϲ παρθένων κῆρυξ.
ΕΠΤΑ ΕΠΙ ΘΗΒΑϹ
ΕΤΕΟΚΛΗϹ Κάδμου πολῖται, χρὴ λέγειν τὰ καίρια
ὅϲτιϲ φυλάϲϲει πρᾶγοϲ ἐν πρύμνηι πόλεωϲ
οἴακα νωμῶν, βλέφαρα μὴ κοιμῶν ὕπνωι.
εἰ μὲν γὰρ εὖ πράξαιμεν, αἰτία θεοῦ·
εἰ δʼ αὖθʼ, ὃ μὴ γένοιτο, ϲυμφορὰ τύχοι,
Ἐτεοκλέηϲ ἂν εἷϲ πολὺϲ κατὰ πτόλιν
ὑμνοῖθʼ ὑπʼ ἀϲτῶν φροιμίοιϲ πολυρρόθοιϲ
οἰμώγμαϲίν θʼ, ὧν Ζεὺϲ ἀλεξητήριοϲ

ἐπώνυμοϲ γένοιτο Καδμείων πόλει.
ὑμᾶϲ δὲ χρὴ νῦν, καὶ τὸν ἐλλείποντʼ ἔτι
ἥβηϲ ἀκμαίαϲ, καὶ τὸν ἔξηβον χρόνωι,
ὥραν τʼ ἔχονθʼ ἕκαϲτον, ὥϲ τι ϲυμπρεπέϲ,
βλαϲτημὸν ἀλδαίνοντα ϲώματοϲ πολύν,
πόλει τʼ ἀρήγειν καὶ θεῶν ἐγχωρίων
βωμοῖϲι, τιμὰϲ μὴ ʼξαλειφθῆναί ποτε,
τέκνοιϲ τε γῆι τε μητρί, φιλτάτηι τροφῶι·
ἡ γὰρ νέουϲ ἕρπονταϲ εὐμενεῖ πέδωι,
ἅπαντα πανδοκοῦϲα παιδείαϲ ὄτλον,
ἐθρέψατʼ οἰκητῆραϲ ἀϲπιδηφόρουϲ,
πιϲτοί θʼ ὅπωϲ γένοιϲθε πρὸϲ χρέοϲ τόδε.
καὶ νῦν μὲν ἐϲ τόδʼ ἦμαρ εὖ ῥέπει θεόϲ·
χρόνον γὰρ ἤδη τόνδε πυργηρουμένοιϲ
καλῶϲ τὰ πλείω πόλεμοϲ ἐκ θεῶν κυρεῖ.
νῦν δʼ ὡϲ ὁ μάντιϲ φηϲίν, οἰωνῶν βοτήρ,
ἐν ὠϲὶ νωμῶν καὶ φρεϲὶν πυρὸϲ δίχα
χρηϲτηρίουϲ ὄρνιθαϲ ἀψευδεῖ τέχνηι,
οὗτοϲ τοιῶνδε δεϲπότηϲ μαντευμάτων
λέγει μεγίϲτην προϲβολὴν Ἀχαιίδα
νυκτηγορεῖϲθαι κἀπιβούλευϲιν πόλει.
ἀλλʼ ἔϲ τʼ ἐπάλξειϲ καὶ πύλαϲ πυργωμάτων
ὁρμᾶϲθε πάντεϲ, ϲοῦϲθε ϲὺν παντευχίαι·
πληροῦτε θωρακεῖα, κἀπὶ ϲέλμαϲιν
πύργων ϲτάθητε, καὶ πυλῶν ἐπʼ ἐξόδοιϲ
μίμνοντεϲ εὖ θαρϲεῖτε, μηδʼ ἐπηλύδων
ταρβεῖτʼ ἄγαν ὅμιλον. εὖ τελεῖ θεόϲ.
ϲκοποὺϲ δὲ κἀγὼ καὶ κατοπτῆραϲ ϲτρατοῦ
ἔπεμψα, τοὺϲ πέποιθα μὴ ματᾶν ὁδῶι·
καὶ τῶνδʼ ἀκούϲαϲ οὔ τι μὴ ληφθῶ δόλωι.
ΑΓΓΕΛΟϹ ΚΑΤΑϹΚΟΠΟϹ Ἐτεόκλεεϲ, φέριϲτε Καδμείων ἄναξ,
ἥκω ϲαφῆ τἀκεῖθεν ἐκ ϲτρατοῦ φέρων,
αὐτὸϲ κατόπτηϲ δʼ εἴμʼ ἐγὼ τῶν πραγμάτων·
ἄνδρεϲ γὰρ ἑπτά, θούριοι λοχαγέται,
ταυροϲφαγοῦντεϲ ἐϲ μελάνδετον ϲάκοϲ,
καὶ θιγγάνοντεϲ χερϲὶ ταυρείου φόνου,
Ἄρην Ἐνυὼ καὶ φιλαίματον Φόβον
ὡρκωμότηϲαν, ἢ πόλει καταϲκαφὰϲ

θέντεϲ λαπάξειν ἄϲτυ Καδμείων βίαι,
ἢ γῆν θανόντεϲ τήνδε φυράϲειν φόνωι·
μνημεῖά θʼ αὑτῶν τοῖϲ τεκοῦϲιν ἐϲ δόμουϲ
πρὸϲ ἅρμʼ Ἀδράϲτου χερϲὶν ἔϲτεφον, δάκρυ
λείβοντεϲ, οἶκτοϲ δʼ οὔτιϲ ἦν διὰ ϲτόμα·
ϲιδηρόφρων γὰρ θυμὸϲ ἀνδρείαι φλέγων
ἔπνει λεόντων ὣϲ Ἄρη δεδορκότων.
καὶ τῶνδε πύϲτιϲ οὐκ ὄκνωι χρονίζεται,
κληρουμένουϲ δʼ ἔλειπον, ὡϲ πάλωι λαχὼν
ἕκαϲτοϲ αὐτῶν πρὸϲ πύλαϲ ἄγοι λόχον.
πρὸϲ ταῦτʼ ἀρίϲτουϲ ἄνδραϲ ἐκκρίτουϲ πόλεωϲ
πυλῶν ἐπʼ ἐξόδοιϲι τάγευϲαι τάχοϲ·
ἐγγὺϲ γὰρ ἤδη πάνοπλοϲ Ἀργείων ϲτρατὸϲ
χωρεῖ, κονίει, πεδία δʼ ἀργηϲτὴϲ ἀφρὸϲ
χραίνει ϲταλαγμοῖϲ ἱππικῶν ἐκ πλευμόνων.
ϲὺ δʼ ὥϲτε ναὸϲ κεδνὸϲ οἰακοϲτρόφοϲ
φάρξαι πόλιϲμα πρὶν καταιγίϲαι πνοὰϲ
Ἄρεωϲ· βοᾶι γὰρ κῦμα χερϲαῖον ϲτρατοῦ.
καὶ τῶνδε καιρὸν ὅϲτιϲ ὤκιϲτοϲ λαβέ,
κἀγὼ τὰ λοιπὰ πιϲτὸν ἡμεροϲκόπον
ὀφθαλμὸν ἕξω, καὶ ϲαφηνείαι λόγου
εἰδὼϲ τὰ τῶν θύραθεν ἀβλαβὴϲ ἔϲηι.
Ετ. ὦ Ζεῦ τε καὶ Γῆ καὶ πολιϲϲοῦχοι θεοί,
Ἀρά τʼ Ἐρινὺϲ πατρὸϲ ἡ μεγαϲθενήϲ,
μή μοι πόλιν γε πρυμνόθεν πανώλεθρον
ἐκθαμνίϲητε δηιάλωτον Ἑλλάδοϲ,
[φθόγγον χέουϲαν καὶ δόμουϲ ἐφεϲτίουϲ]
ἐλευθέραν δὲ γῆν τε καὶ Κάδμου πόλιν
ζυγοῖϲι δουλίοιϲι μὴ δῶτε ϲχεθεῖν·
γένεϲθε δʼ ἀλκή· ξυνὰ δʼ ἐλπίζω λέγειν,
πόλιϲ γὰρ εὖ πράϲϲουϲα δαίμοναϲ τίει.
Χο.           θρεῦμαι φοβερὰ μεγάλʼ ἄχη.
          μεθεῖται ϲτρατὸϲ ϲτρατόπεδον λιπών·
          ῥεῖ πολὺϲ ὅδε λεὼϲ πρόδρομοϲ ἱππόταϲ·
          αἰθερία κόνιϲ με πείθει φανεῖϲʼ
          ἄναυδοϲ ϲαφὴϲ ἔτυμοϲ ἄγγελοϲ·

          †ἑλε† δὲ γᾶϲ ἐμᾶϲ πεδίʼ ὁπλόκτυπʼ ὠ-
          τὶ χρίμπτει βοάν·
          ποτᾶται, βρέμει δʼ ἀμαχέτου δίκαν
          ὕδατοϲ ὀροτύπου.
          ἰὼ ἰὼ θεοὶ θεαί τʼ ὀρόμενον
          κακὸν ἀλεύϲατε.
          ὀᾶ·
          ὑπὲρ τειχέων ὁ λεύκαϲπιϲ ὄρ-
          νυται λαὸϲ εὐτρεπεῖϲ ἐπὶ πόλιν
          διώκων ⟨πόδαϲ⟩·
          τίϲ ἄρα ῥύϲεται, τίϲ ἄρʼ ἐπαρκέϲει
          θεῶν ἢ θεᾶν;
          πότερα δῆτʼ ἐγὼ ⟨πάτρια⟩ ποτιπέϲω
          βρέτη δαιμόνων;
          ἰὼ
          μάκαρεϲ εὔεδροι,
          ἀκμάζει βρετέων ἔχεϲθαι· τί μέλ-
          λομεν ἀγάϲτονοι;
          ἀκούετʼ ἢ οὐκ ἀκούετʼ ἀϲπίδων κτύπον;
          πέπλων καὶ ϲτεφέων πότʼ εἰ μὴ νῦν †ἀμ-
          φὶ λιτὰν† ἕξομεν;
          κτύπον δέδορκα· πάταγοϲ οὐχ ἑνὸϲ δορόϲ·
          τί ῥέξειϲ; προδώϲειϲ, παλαίχθων
          Ἄρηϲ, τὰν τεάν;
          ὦ χρυϲοπήληξ δαῖμον, ἔπιδʼ ἔπιδε πόλιν
          ἅν ποτʼ εὐφιλήταν ἔθου.
[ϲτρ. α
          θεοὶ πολιάοχοι χθονὸϲ ἴτʼ ἴτε πάντεϲ,
          ἴδετε παρθένων
          ἱκέϲιον λόχον δουλοϲύναϲ ὕπερ·
          κῦμα περὶ πτόλιν δοχμολόφων ἀνδρῶν
          καχλάζει πνοαῖϲ Ἄρεοϲ ὀρόμενον.
          ἀλλʼ ὦ Ζεῦ ⟨      ⟩ πάτερ παντελέϲ,
          πάντωϲ ἄρηξον δαΐων ἅλωϲιν·
          Ἀργέιοι γὰρ πόλιϲμα Κάδμου
          κυκλοῦνται, φόβοϲ δʼ ἀρείων ὅπλων
          ⟨                    ⟩, διὰ δέ τοι γενύων ἱππίων
          κινύρονται φόνον χαλινοί·
          ἑπτὰ δʼ ἀγήνορεϲ πρέποντεϲ ϲτρατοῦ

          δορυϲϲοῖϲ ϲαγαῖϲ πύλαιϲ †ἑβδόμαιϲ†
          προϲίϲτανται πάλωι λαχόντεϲ.
[ἀντ. α
          ϲύ τʼ ὦ Διογενὲϲ φιλόμαχον κράτοϲ
          ῥυϲίπολιϲ γενοῦ
          Παλλάϲ, ὅ θʼ ἵππιοϲ ποντομέδων ἄναξ
          ἰχθυβόλωι †μαχανᾶι Ποϲειδὰν†
          ἐπίλυϲιν φόβων ἐπίλυϲιν δίδου·
          ϲύ τʼ Ἄρηϲ φεῦ φεῦ πόλιν ἐπώνυμον
          Κάδμου φύλαξον κήδεϲαί τʼ ἐναργῶϲ·
          καὶ Κύπριϲ, ἅτʼ εἶ γένουϲ προμάτωρ,
          ἄλευϲον, ϲέθεν γὰρ ἐξ αἵματοϲ
          γεγόναμεν· λιταῖϲ ϲε ⟨      ⟩ θεοκλύτοιϲ
          ἀυτοῦϲαι πελαζόμεϲθα.
          καὶ ϲύ, Λύκειʼ ἄναξ, Λύκειοϲ γενοῦ
          ϲτρατῶι δαΐωι †ϲτόνων ἀυτᾶϲ†, ϲύ τʼ ὦ Λατογένει-
          α κούρα, τόξον εὐτυκάζου.
[ϲτρ. β
          ἒ ἒ ἒ ἔ·
          ὄτοβον ἁρμάτων ἀμφὶ πόλιν κλύω·
          ὦ πότνιʼ Ἥρα·
          ἔλακον ἀξόνων βριθομένων χνόαι·
          Ἄρτεμι φίλα·
          δοριτίνακτοϲ αἰθὴρ ἐπιμαίνεται·
          τί πόλιϲ ἄμμι πάϲχει, τί γενήϲεται;
          ποῖ δʼ ἔτι τέλοϲ ἐπάγει θεόϲ;
[ἀντ. β
          ἒ ἒ ἒ ἔ·
          ἀκροβόλοϲ δʼ ἐπάλξεων λιθὰϲ ἔρχεται·
          ὦ φίλʼ Ἄπολλον·
          κόναβοϲ ἐν πύλαιϲ χαλκοδέτων ϲακέων·
          παῖ Διόϲ, ὅθεν
          πολεμόκραντον ἁγνὸν τέλοϲ ἐν μάχαι,
          ϲύ τε μάκαιρʼ ἄναϲϲʼ Ὄγκα, πρὸ πόλεωϲ
          ἑπτάπυλον ἕδοϲ ἐπιρρύου.
[ϲτρ. γ
          ἰὼ παναλκεῖϲ θεοί,

          ἰὼ τέλειοι τέλειαί τε γᾶϲ
          τᾶϲδε πυργοφύλακεϲ,
          πόλιν δορίπονον μὴ προδῶθʼ
          ἑτεροφώνωι ϲτρατῶι·
          κλύετε παρθένων κλύετε πανδίκωϲ
          χειροτόνουϲ λιτάϲ.
[ἀντ. γ
          ἰὼ φίλοι δαίμονεϲ,
          λυτήριοί ⟨τʼ⟩ἀμφιβάντεϲ πόλιν
          δείξαθʼ ὡϲ φιλοπόλειϲ
          μέλεϲθέ θʼ ἱερῶν δημίων,
          †μελόμενοι δʼ ἀρήξατε†·
          φιλοθύτων δέ τοι πόλεοϲ ὀργίων
          μνήϲτορεϲ ἔϲτε μοι.
Ετ. ὑμᾶϲ ἐρωτῶ, θρέμματʼ οὐκ ἀναϲχετά,
ἦ ταῦτʼ ἄριϲτα καὶ πόλει ϲωτήρια
ϲτρατῶι τε θάρϲοϲ τῶιδε πυργηρουμένωι,
βρέτη πεϲούϲαϲ πρὸϲ πολιϲϲούχων θεῶν
αὔειν, λακάζειν, ϲωφρόνων μιϲήματα;
μήτʼ ἐν κακοῖϲι μήτʼ ἐν εὐεϲτοῖ φίληι
ξύνοικοϲ εἴην τῶι γυναικείωι γένει·
κρατοῦϲα μὲν γὰρ οὐχ ὁμιλητὸν θράϲοϲ,
δείϲαϲα δʼ οἴκωι καὶ πόλει πλέον κακόν.
καὶ νῦν πολίταιϲ τάϲδε διαδρόμουϲ φυγὰϲ
θεῖϲαι διερροθήϲατʼ ἄψυχον κάκην,
τὰ τῶν θύραθεν δʼ ὡϲ ἄριϲτʼ ὀφέλλετε,
αὐτοὶ δʼ ὑπʼ αὐτῶν ἔνδοθεν πορθούμεθα.
τοιαῦτά τἂν γυναιξὶ ϲυνναίων ἔχοιϲ.
κεἰ μή τιϲ ἀρχῆϲ τῆϲ ἐμῆϲ ἀκούϲεται
ἀνὴρ γυνή τε χὤ τι τῶν μεταίχμιον,
ψῆφοϲ κατʼ αὐτῶν ὀλεθρία βουλεύϲεται,
λευϲτῆρα δήμου δʼ οὔ τι μὴ φύγηι μόρον.
μέλει γὰρ ἀνδρί, μὴ γυνὴ βουλευέτω,
τἄξωθεν· ἔνδον δʼ οὖϲα μὴ βλάβην τίθει.
ἤκουϲαϲ ἢ οὐκ ἤκουϲαϲ, ἢ κωφῆι λέγω;
[ϲτρ. α
Χο. ὦ φίλον Οἰδίπου τέκοϲ, ἔδειϲʼ ἀκού-

ϲαϲα τὸν ἁρματόκτυπον ὄτοβον ὄτοβον
ὅτε τε ϲύριγγεϲ κλάγξαν ἑλικότροχοι
ἱππικῶν τʼ †ἀύπνων† πηδαλίων δία ϲτόμια
πυριγενετᾶν χαλινῶν.
Ετ. τί οὖν; ὁ ναύτηϲ ἆρα μὴ ʼϲ πρῶιραν φυγὼν
πρύμνηθεν ηὗρε μηχανὴν ϲωτηρίαϲ
νεὼϲ καμούϲηϲ ποντίωι ϲὺν κύματι;
[ἀντ. α
Χο. ἀλλʼ ἐπὶ δαιμόνων πρόδρομοϲ ἦλθον ἀρ-
χαῖα βρέτη θεοῖϲ πίϲυνοϲ ὅτʼ ὀλοᾶϲ
νειφομέναϲ λιθάδοϲ ⟨ἦν⟩βρόμοϲ ἐν πύλαιϲ·
δὴ τότʼ ἤρθην φόβωι πρὸϲ μακάρων λιτάϲ, πόλεοϲ
ἵνʼ ὑπερέχοιεν ἀλκάν.
Ετ. πύργον ϲτέγειν εὔχεϲθε πολέμιον δόρυ·
οὐκοῦν τάδʼ ἔϲται πρὸϲ θεῶν· ἀλλʼ οὖν θεοὺϲ
τοὺϲ τῆϲ ἁλούϲηϲ πόλεοϲ ἐκλείπειν λόγοϲ.
[ϲτρ. β
Χο. μήποτʼ ἐμὸν κατʼ αἰῶνα λίποι θεῶν
ἅδε πανάγυριϲ, μηδʼ ἐπίδοιμι τάνδʼ
ἀϲτυδρομουμέναν πόλιν καὶ ϲτράτευμʼ
ἁπτόμενον πυρὶ δαΐωι.
Ετ. μή μοι θεοὺϲ καλοῦϲα βουλεύου κακῶϲ·
πειθαρχία γάρ ἐϲτι τῆϲ εὐπραξίαϲ
μήτηρ †γυνὴ† ϲωτῆροϲ· ὧδʼ ἔχει λόγοϲ.
[ἀντ. β
Χο. ἔϲτι· θεοῦ δʼ ἔτʼ ἰϲχὺϲ καθυπερτέρα,
πολλάκι δʼ ἐν κακοῖϲι τὸν ἀμήχανον
κἀκ χαλεπᾶϲ δύαϲ ὕπερθʼ ὀμμάτων
κριμναμενᾶν νεφελᾶν ὀρθοῖ.
Ετ. ἀνδρῶν τάδʼ ἐϲτί, ϲφάγια καὶ χρηϲτήρια
θεοῖϲιν ἔρδειν πολεμίων πειρωμένουϲ,
ϲὸν δʼ αὖ τὸ ϲιγᾶν καὶ μένειν εἴϲω δόμων.
[ϲτρ. γ

Χο. διὰ θεῶν πόλιν νεμόμεθʼ ἀδάματον,
δυϲμενέων δʼ ὄχλον πύργοϲ ἀποϲτέγει·
τίϲ τάδε νέμεϲιϲ ϲτυγεῖ;
Ετ. οὔτοι φθονῶ ϲοι δαιμόνων τιμᾶν γένοϲ,
ἀλλʼ ὡϲ πολίταϲ μὴ κακοϲπλάγχνουϲ τιθῆιϲ
εὔκηλοϲ ἴϲθι μηδʼ ἄγαν ὑπερφοβοῦ.
[ἀντ. γ
Χο. ποταινεὶ κλύουϲα πάταγον ἀνάμιγα
ταρβοϲύνωι φόβωι τάνδʼ ἐϲ ἀκρόπτολιν,
τίμιον ἕδοϲ, ἱκόμαν.
Ετ. μή νυν, ἐὰν θνήιϲκονταϲ ἢ τετρωμένουϲ
πύθηϲθε, κωκυτοῖϲιν ἁρπαλίζετε·
τούτωι γὰρ Ἄρηϲ βόϲκεται, φόνωι βροτῶν.
Χο. καὶ μὴν ἀκούω γʼ ἱππικῶν φρυαγμάτων.
Ετ. μή νυν ἀκούουϲʼ ἐμφανῶϲ ἄκουʼ ἄγαν.
Χο. ϲτένει πόλιϲμα γῆθεν ὡϲ κυκλουμένων.
Ετ. οὐκοῦν ἔμʼ ἀρκεῖ τῶνδε βουλεύειν πέρι.
Χο. δέδοικʼ, ἀραγμὸϲ δʼ ἐν πύλαιϲ ὀφέλλεται.
Ετ. οὐ ϲῖγα μηδὲν τῶνδʼ ἐρεῖϲ κατὰ πτόλιν;
Χο. ὦ ξυντέλεια, μὴ προδῶιϲ πυργώματα.
Ετ. οὐκ ἐϲ φθόρον ϲιγῶϲʼ ἀναϲχήϲηι τάδε;
Χο. θεοὶ πολῖται, μή με δουλείαϲ τυχεῖν.
Ετ. αὐτὴ ϲὲ δουλοῖϲ κἀμὲ καὶ πᾶϲαν πόλιν.
Χο. ὦ παγκρατὲϲ Ζεῦ, τρέψον εἰϲ ἐχθροὺϲ βέλοϲ.
Ετ. ὦ Ζεῦ, γυναικῶν οἷον ὤπαϲαϲ γένοϲ.
Χο. μοχθηρόν, ὥϲπερ ἄνδραϲ ὧν ἁλῶι πόλιϲ.
Ετ. παλινϲτομεῖϲ αὖ θιγγάνουϲʼ ἀγαλμάτων;
Χο. ἀψυχίαι γὰρ γλῶϲϲαν ἁρπάζει φόβοϲ.
Ετ. αἰτουμένωι μοι κοῦφον εἰ δοίηϲ τέλοϲ.
Χο. λέγοιϲ ἂν ὡϲ τάχιϲτα καὶ τάχʼ εἴϲομαι.
Ετ. ϲίγηϲον, ὦ τάλαινα, μὴ φίλουϲ φόβει.
Χο. ϲιγῶ· ϲὺν ἄλλοιϲ πείϲομαι τὸ μόρϲιμον.
Ετ. τοῦτʼ ἀντʼ ἐκείνων τοὖποϲ αἱροῦμαι ϲέθεν·
καὶ πρόϲ γε τούτοιϲ ἐκτὸϲ οὖϲʼ ἀγαλμάτων
εὔχου τὰ κρείϲϲω, ξυμμάχουϲ εἶναι θεούϲ.
κἀμῶν ἀκούϲαϲʼ εὐγμάτων ἔπειτα ϲὺ
ὀλολυγμὸν ἱερὸν εὐμενῆ παιώνιϲον,

Ἑλληνικὸν νόμιϲμα θυϲτάδοϲ βοῆϲ,
θάρϲοϲ φίλοιϲ, λύουϲα πολεμίων φόβον.
ἐγὼ δὲ χώραϲ τοῖϲ πολιϲϲούχοιϲ θεοῖϲ,
πεδιονόμοιϲ τε κἀγορᾶϲ ἐπιϲκόποιϲ,
Δίρκηϲ τε πηγαῖϲ ὕδατί τʼ Ἰϲμηνοῦ λέγω,
εὖ ξυντυχόντων καὶ πόλεωϲ ϲεϲωμένηϲ
†μήλοιϲιν αἱμάϲϲονταϲ ἑϲτίαϲ θεῶν
ταυροκτονοῦνταϲ θεοῖϲιν ὧδʼ ἐπεύχομαι
θήϲειν τροπαῖα πολεμίων δʼ ἐϲθήμαϲι
λάφυρα δαΐων δουρίπληχθʼ ἁγνοῖϲ δόμοιϲ
278a ϲτέψω πρὸ ναῶν πολεμίων δʼ ἐϲθήματα†.
τοιαῦτʼ ἐπεύχου μὴ φιλοϲτόνωϲ θεοῖϲ,
μηδʼ ἐν ματαίοιϲ κἀγρίοιϲ ποιφύγμαϲιν·
οὐ γάρ τι μᾶλλον μὴ φύγηιϲ τὸ μόρϲιμον.
ἐγὼ δέ γʼ ἄνδραϲ ἓξ ἐμοὶ ϲὺν ἑβδόμωι
ἀντηρέταϲ ἐχθροῖϲι †τὸν μέγαν τρόπον†
εἰϲ ἑπτατειχεῖϲ ἐξόδουϲ τάξω μολών,
πρὶν ἀγγέλου ϲπερχνούϲ τε καὶ ταχυρρόθουϲ
λόγουϲ ἱκέϲθαι καὶ φλέγειν χρείαϲ ὕπο.
[ϲτρ. α
Χο.     μέλει, φόβωι δʼ οὐχ ὑπνώϲϲει κέαρ,
    γείτονεϲ δὲ καρδίαϲ
    μέριμναι ζωπυροῦϲι τάρβοϲ
    τὸν ἀμφιτειχῆ ʼϲ λεών, δράκονταϲ ὥϲ τιϲ τέκνων
    ὑπερδέδοικεν λεχαίων δυϲευνήτοραϲ
    πάντρομοϲ πελειάϲ·
    τοὶ μὲν γὰρ ποτὶ πύργουϲ
    πανδημεὶ πανομιλεὶ
    ϲτείχουϲιν· τί γένωμαι;
    τοὶ δʼ ἐπʼ ἀμφιβόλοιϲιν
    ἰάπτουϲι πολίταιϲ
    χερμάδʼ ὀκριόεϲϲαν.
    παντὶ τρόπωι, Διογενεῖϲ
    θεοί, πόλιν καὶ ϲτρατὸν
    Καδμογενῆ ῥύεϲθε.
[ἀντ. α
    ποῖον δʼ ἀμείψεϲθε γαίαϲ πέδον
    τᾶϲδʼ ἄρειον, ἐχθροῖϲ

    ἀφέντεϲ τὰν βαθύχθονʼ αἶαν
    ὕδωρ τε Διρκαῖον, εὐτραφέϲτατον πωμάτων
    ὅϲων ἵηϲιν Ποϲειδὰν ὁ γαιάοχοϲ
    Τηθύοϲ τε παῖδεϲ;
    πρὸϲ τάδʼ, ὦ πολιοῦχοι
    θεοί, τοῖϲι μὲν ἔξω
    πύργων ἀνδρολέτειραν
    καταρρίψοπλον ἄταν
    ἐμβαλόντεϲ ἄροιϲθε
    κῦδοϲ τοῖϲδε πολίταιϲ,
    καὶ πόλεωϲ ῥύτορεϲ ⟨ἔϲτʼ⟩
    εὔεδροί τε ϲτάθητʼ
    ὀξυγόοιϲ λιταῖϲιν.
[ϲτρ. β
    οἰκτρὸν γὰρ πόλιν ὧδʼ ὠγυγίαν
    Ἀίδαι προϊάψαι, δορὸϲ ἄγραν
    δουλίαν, ψαφαρᾶι ϲποδῶι
    ὑπʼ ἀνδρὸϲ Ἀχαιοῦ θεόθεν
    περθομέναν ἀτίμωϲ,
    τὰϲ δὲ κεχειρωμέναϲ ἄγεϲθαι,
    ἒ ἔ, νέαϲ τε καὶ παλαιὰϲ
    ἱππηδὸν πλοκάμων, περιρ-
            ρηγνυμένων φαρέων· βοᾶι
            δʼ ἐκκενουμένα πόλιϲ
    λαΐδοϲ ὀλλυμέναϲ μειξοθρόου.
    βαρείαϲ τοι τύχαϲ προταρβῶ.
[ἀντ. β
    κλαυτὸν δʼ ἀρτιτρόφοιϲ ὠμοδρόπωϲ
    νομίμων προπάροιθεν διαμεῖψαι
    δωμάτων ϲτυγερῶν ὀδόν.
    ἦ τὸν φθίμενον γὰρ προλέγω
    βέλτερα τῶνδε πράϲϲειν·
    πολλὰ γάρ, εὖτε πτόλιϲ δαμαϲθῆι,
    ἒ ἔ, δυϲτυχῆ τε πράϲϲει,
    ἄλλοϲ δʼ ἄλλον ἄγει, φονεύ-
            ει, τὰ δὲ πυρφορεῖ· καπνῶι
            χραίνεται πόλιϲμʼ ἅπαν,

    μαινομένοιϲ δʼ ἐπιπνεῖ λαοδάμαϲ
    μιαίνων εὐϲέβειαν Ἄρηϲ.
[ϲτρ. γ
    κορκορυγαὶ δʼ ἀνʼ ἄϲτυ, ποτὶ δʼ ὁρκάνα
    πυργῶτιϲ, πρὸϲ ἀνδρὸϲ δʼ ἀνὴρ ⟨    ⟩ δορὶ καίνεται,
    βλαχαὶ δʼ αἱματόεϲϲαι
    τῶν ἐπιμαϲτιδίων
    ἀρτιτρεφεῖϲ βρέμονται.
    ἁρπαγαὶ δὲ διαδρομᾶν ὁμαίμονεϲ·
    ξυμβολεῖ φέρων φέροντι
    καὶ κενὸϲ κενὸν καλεῖ
    ξύννομον θέλων ἔχειν,
    οὔτε μεῖον οὔτʼ ἴϲον λελιμμένοϲ·
    †τίνʼ ἐκ τῶνδʼ εἰκάϲαι λόγοϲ† πάρα;
[ἀντ. γ
    παντοδαπὸϲ δὲ καρπὸϲ χαμάδιϲ πεϲὼν
    ἀλγύνει κύρηϲαν πικρῶν δῶμα θαλαμηπόλων,
    πολλὰ δʼ ἀκριτόφυρτοϲ
    γᾶϲ δόϲιϲ οὐτιδανοῖϲ
    ἐν ῥοθίοιϲ φορεῖται·
    δμωίδεϲ δὲ καινοπήμονεϲ ⟨                                        ⟩
    ⟨                                        ⟩ εὐνὰν αἰχμάλωτον
    ἀνδρὸϲ εὐτυχοῦντοϲ, ὡϲ
    δυϲμενοῦϲ ὑπερτέρου
    ἐλπίϲ ἐϲτι νύκτερον τέλοϲ μολεῖν,
    παγκλαύτων ἀλγέων ἐπίρροθον.
Ημιχ. ὅ τοι κατόπτηϲ, ὡϲ ἐμοὶ δοκεῖ, ϲτρατοῦ
πευθώ τινʼ ἡμῖν, ὦ φίλαι, νέαν φέρει,
ϲπουδῆι διώκων πομπίμουϲ χνόαϲ ποδῶν.
Ημιχ. καὶ μὴν ἄναξ ὅδʼ αὐτὸϲ Οἰδίπου τόκοϲ
εἶϲʼ ἀρτίκολλοϲ ἀγγέλου λόγον μαθεῖν·
ϲπουδὴ δὲ καὶ τοῦδʼ †οὐκ ἀπαρτίζει† πόδα.
Αγγ. λέγοιμʼ ἂν εἰδὼϲ εὖ τὰ τῶν ἐναντίων
ὥϲ τʼ ἐν πύλαιϲ ἕκαϲτοϲ εἴληχεν πάλον.
Τυδεὺϲ μὲν ἤδη πρὸϲ πύλαιϲι Προιτίϲιν
βρέμει, πόρον δʼ Ἰϲμηνὸν οὐκ ἐᾶι περᾶν
ὁ μάντιϲ· οὐ γὰρ ϲφάγια γίγνεται καλά·

Τυδεὺϲ δὲ μαργῶν καὶ μάχηϲ λελιμμένοϲ
μεϲημβριναῖϲ κλαγγαῖϲιν ὡϲ δράκων βοᾶι,
θείνει δʼ ὀνείδει μάντιν Οἰκλείδην ϲοφόν,
ϲαίνειν μόρον τε καὶ μάχην ἀψυχίαι.
τοιαῦτʼ ἀυτῶν τρεῖϲ καταϲκίουϲ λόφουϲ
ϲείει, κράνουϲ χαίτωμʼ, ὑπʼ ἀϲπίδοϲ δὲ τῶι
χαλκήλατοι κλάζουϲι κώδωνεϲ φόβον.
ἔχει δʼ ὑπέρφρον ϲῆμʼ ἐπʼ ἀϲπίδοϲ τόδε,
φλέγονθʼ ὑπʼ ἄϲτροιϲ οὐρανὸν τετυγμένον·
λαμπρὰ δὲ πανϲέληνοϲ ἐν μέϲωι ϲάκει,
πρέϲβιϲτον ἄϲτρων, νυκτὸϲ ὀφθαλμόϲ, πρέπει.
τοιαῦτʼ ἀλύων ταῖϲ ὑπερκόμποιϲ ϲαγαῖϲ
βοᾶι παρʼ ὄχθαιϲ ποταμίαιϲ μάχηϲ ἐρῶν,
ἵπποϲ χαλινῶν ὣϲ καταϲθμαίνων μένει,
ὅϲτιϲ βοὴν ϲάλπιγγοϲ ὁρμαίνει κλύων.
τίνʼ ἀντιτάξειϲ τῶιδε; τίϲ Προίτου πυλῶν
κλήιθρων λυθέντων προϲτατεῖν φερέγγυοϲ;
Ετ. κόϲμον μὲν ἀνδρὸϲ οὔτινʼ ἂν τρέϲαιμʼ ἐγώ,
οὐδʼ ἑλκοποιὰ γίγνεται τὰ ϲήματα.
λόφοι δὲ κώδων τʼ οὐ δάκνουϲʼ ἄνευ δορόϲ·
καὶ νύκτα ταύτην ἣν λέγειϲ ἐπʼ ἀϲπίδοϲ
ἄϲτροιϲι μαρμαίρουϲαν οὐρανοῦ κυρεῖν,
τάχʼ ἂν γένοιτο μάντιϲ ἁνοία τινί·
εἰ γὰρ θανόντι νὺξ ἐπʼ ὀφθαλμοῖϲ πέϲοι,
τῶι τοι φέροντι ϲῆμʼ ὑπέρκομπον τόδε
γένοιτʼ ἂν ὀρθῶϲ ἐνδίκωϲ τʼ ἐπώνυμον,
καὐτὸϲ κατʼ αὐτοῦ τὴν ὕβριν μαντεύϲεται.
ἐγὼ δὲ Τυδεῖ κεδνὸν Ἀϲτακοῦ τόκον
τῶνδʼ ἀντιτάξω προϲτάτην πυλωμάτων,
μάλʼ εὐγενῆ τε καὶ τὸν Αἰϲχύνηϲ θρόνον
τιμῶντα καὶ ϲτυγοῦνθʼ ὑπέρφροναϲ λόγουϲ·
αἰϲχρῶν γὰρ ἀργόϲ, μὴ κακὸϲ δʼ εἶναι φιλεῖ.
ϲπαρτῶν δʼ ἀπʼ ἀνδρῶν, ὧν Ἄρηϲ ἐφείϲατο,
ῥίζωμʼ ἀνεῖται, κάρτα δʼ ἔϲτʼ ἐγχώριοϲ,
Μελάνιπποϲ· ἔργον δʼ ἐν κύβοιϲ Ἄρηϲ κρινεῖ.
Δίκη δʼ ὁμαίμων κάρτα νιν προϲτέλλεται
εἴργειν τεκούϲηι μητρὶ πολέμιον δόρυ.

[ϲτρ. α
Χο. τὸν ἁμόν νυν ἀντίπαλον εὐτυχεῖν
θεοὶ δοῖεν, ὡϲ δικαίωϲ πόλεωϲ
πρόμαχοϲ ὄρνυται. τρέμω δʼ αἱματη-
φόρουϲ μόρουϲ ὑπὲρ φίλων
ὀλομένων ἰδέϲθαι.
Αγγ. τούτωι μὲν οὕτωϲ εὐτυχεῖν δοῖεν θεοί·
Καπανεὺϲ δʼ ἐπʼ Ἠλέκτραιϲιν εἴληχεν πύλαιϲ,
γίγαϲ ὅδʼ ἄλλοϲ, τοῦ πάροϲ λελεγμένου
μείζων, ὁ κόμποϲ δʼ οὐ κατʼ ἄνθρωπον φρονεῖ,
πύργοιϲ δʼ ἀπειλεῖ δείνʼ, ἃ μὴ κραίνοι τύχη·
θεοῦ τε γὰρ θέλοντοϲ ἐκπέρϲειν πόλιν
καὶ μὴ θέλοντόϲ φηϲιν, οὐδὲ τὴν Διὸϲ
Ἔριν πέδοι ϲκήψαϲαν ἐμποδὼν ϲχεθεῖν.
τὰϲ δʼ ἀϲτραπάϲ τε καὶ κεραυνίουϲ βολὰϲ
μεϲημβρινοῖϲι θάλπεϲιν προϲήικαϲεν.
ἔχει δὲ ϲῆμα γυμνὸν ἄνδρα πυρφόρον,
φλέγει δὲ λαμπὰϲ διὰ χερῶν ὡπλιϲμένη,
χρυϲοῖϲ δὲ φωνεῖ γράμμαϲιν 'πρήϲω πόλιν.'
τοιῶιδε φωτὶ πέμπε· τίϲ ξυϲτήϲεται;
τίϲ ἄνδρα κομπάζοντα μὴ τρέϲαϲ μενεῖ;
Ετ. καὶ τῶιδε κέρδει κέρδοϲ ἄλλο τίκτεται·
τῶν τοι ματαίων ἀνδράϲιν φρονημάτων
ἡ γλῶϲϲ' ἀληθὴϲ γίγνεται κατήγοροϲ.
Καπανεὺϲ δʼ ἀπειλεῖ δρᾶν παρεϲκευαϲμένοϲ·
θεοὺϲ ἀτίζων κἀπογυμνάζων ϲτόμα
χαρᾶι ματαίαι θνητὸϲ ὢν ἐϲ οὐρανὸν
πέμπει γεγωνὰ Ζηνὶ κυμαίνοντʼ ἔπη.
πέποιθα δʼ αὐτῶι ξὺν δίκηι τὸν πυρφόρον
ἥξειν κεραυνὸν οὐδὲν ἐξηικαϲμένον
μεϲημβρινοῖϲι θάλπεϲιν τοῖϲ ἡλίου·
ἀνὴρ δʼ ἐπʼ αὐτῶι, κεἰ ϲτόμαργόϲ ἐϲτʼ ἄγαν,
αἴθων τέτακται λῆμα, Πολυφόντου βία,
φερέγγυον φρούρημα προϲτατηρίαϲ
Ἀρτέμιδοϲ εὐνοίαιϲι ϲύν τʼ ἄλλοιϲ θεοῖϲ.
λέγʼ ἄλλον ἄλλαιϲ ἐν πύλαιϲ εἰληχότα.
[ἀντ. α

Χο. ὄλοιθʼ, ὃϲ πόλει μεγάλʼ ἐπεύχεται,
κεραυνοῦ δέ νιν βέλοϲ ἐπιϲχέθοι,
πρὶν ἐμὸν ἐϲθορεῖν δόμον πωλικῶν θʼ
ἑδωλίων ⟨μʼ⟩ὑπερκόπωι
δορί ποτʼ ἐκλαπάξαι.
Αγγ. [καὶ μὴν τὸν ἐντεῦθεν λαχόντα πρὸϲ πύλαιϲ]
λέξω· τρίτωι γὰρ Ἐτεόκλωι τρίτοϲ πάλοϲ
ἐξ ὑπτίου ʼπήδηϲεν εὐχάλκου κράνουϲ,
πύλαιϲι Νηίϲτηϲι προϲβαλεῖν λόχον.
ἵππουϲ δʼ ἐν ἀμπυκτῆρϲιν ἐμβριμωμέναϲ
δινεῖ θελούϲαϲ πρὸϲ πύλαιϲ πεπτωκέναι.
φιμοὶ δὲ ϲυρίζουϲι βάρβαρον βρόμον
μυκτηροκόμποιϲ πνεύμαϲιν πληρούμενοι.
ἐϲχημάτιϲται δʼ ἀϲπὶϲ οὐ ϲμικρὸν τρόπον·
ἀνὴρ ὁπλίτηϲ κλίμακοϲ προϲαμβάϲειϲ
ϲτείχει πρὸϲ ἐχθρῶν πύργον, ἐκπέρϲαι θέλων·
βοᾶι δὲ χοὖτοϲ γραμμάτων ἐν ξυλλαβαῖϲ
ὡϲ οὐδʼ ἂν Ἄρηϲ ϲφʼ ἐκβάλοι πυργωμάτων.
καὶ τῶιδε φωτὶ πέμπε τὸν φερέγγυον
πόλεωϲ ἀπείργειν τῆϲδε δούλιον ζυγόν.
Ετ. [πέμποιμʼ ἂν ἤδη τόνδε, ϲὺν τύχηι δέ τωι]
καὶ δὴ πέπεμπται κόμπον ἐν χεροῖν ἔχων
Μεγαρεύϲ, Κρέοντοϲ ϲπέρμα τοῦ ϲπαρτῶν γένουϲ,
ὃϲ οὔτι μάργον ἱππικῶν φρυαγμάτων
βρόμον φοβηθεὶϲ ἐκ πυλῶν χωρήϲεται,
ἀλλʼ ἢ θανὼν τροφεῖα πληρώϲει χθονὶ
ἢ καὶ δύʼ ἄνδρε καὶ πόλιϲμʼ ἐπʼ ἀϲπίδοϲ
ἑλὼν λαφύροιϲ δῶμα κοϲμήϲει πατρόϲ.
κόμπαζʼ ἐπʼ ἄλλωι, μηδέ μοι φθόνει λέγων.
[ϲτρ. β
Χο. ἐπεύχομαι δὴ τὰ μὲν εὐτυχεῖν, ἰώ,
πρόμαχʼ ἐμῶν δόμων, τοῖϲι δὲ δυϲτυχεῖν·
ὡϲ δʼ ὑπέραυχα βάζουϲιν ἐπὶ πτόλει
μαινομέναι φρενί, τώϲ νιν
Ζεὺϲ νεμέτωρ ἐπίδοι κοταίνων.
Αγγ. τέταρτοϲ ἄλλοϲ γείτοναϲ πύλαϲ ἔχων

Ὄγκαϲ Ἀθάναϲ ξὺν βοῆι παρίϲταται,
Ἱππομέδοντοϲ ϲχῆμα καὶ μέγαϲ τύποϲ.
ἅλω δὲ πολλήν, ἀϲπίδοϲ κύκλον λέγω,
ἔφριξα δινήϲαντοϲ, οὐκ ἄλλωϲ ἐρῶ.
ὁ ϲηματουργὸϲ δʼ οὔ τιϲ εὐτελὴϲ ἄρʼ ἦν
ὅϲτιϲ τόδʼ ἔργον ὤπαϲεν πρὸϲ ἀϲπίδι,
Τυφῶνʼ ἱέντα πύρπνοον διὰ ϲτόμα
λιγνὺν μέλαιναν, αἰόλην πυρὸϲ κάϲιν·
ὄφεων δὲ πλεκτάναιϲι περίδρομον κύτοϲ
προϲηδάφιϲται κοιλογάϲτοροϲ κύκλου.
αὐτὸϲ δʼ ἐπηλάλαξεν, ἔνθεοϲ δʼ Ἄρει
βακχᾶι πρὸϲ ἀλκήν, θυιὰϲ ὥϲ, φόβον βλέπων.
τοιοῦδε φωτὸϲ πεῖραν εὖ φυλακτέον,
Φόβοϲ γὰρ ἤδη πρὸϲ πύλαιϲ κομπάζεται.
Ετ. πρῶτον μὲν Ὄγκα Παλλάϲ, ἥτʼ ἀγχίπτολιϲ
πύλαιϲι γείτων, ἀνδρὸϲ ἐχθαίρουϲʼ ὕβριν,
εἴρξει νεοϲϲῶν ὡϲ δράκοντα δύϲχιμον·
Ὑπέρβιοϲ δέ, κεδνὸϲ Οἴνοποϲ τόκοϲ,
ἀνὴρ κατʼ ἄνδρα τοῦτον ἡιρέθη, θέλων
ἐξιϲτορῆϲαι μοῖραν ἐν χρείαι τύχηϲ,
οὔτʼ εἶδοϲ οὔτε θυμὸν οὐδʼ ὅπλων ϲχέϲιν
μωμητόϲ· Ἑρμῆϲ δʼ εὐλόγωϲ ϲυνήγαγεν·
ἐχθρὸϲ γὰρ ἁνὴρ ἀνδρὶ τῶι ξυϲτήϲεται,
ξυνοίϲετον δὲ πολεμίουϲ ἐπʼ ἀϲπίδων
θεούϲ· ὁ μὲν γὰρ πύρπνοον Τυφῶνʼ ἔχει,
Ὑπερβίωι δὲ Ζεὺϲ πατὴρ ἐπʼ ἀϲπίδοϲ
ϲταδαῖοϲ ἧϲται διὰ χερὸϲ βέλοϲ φλέγων·
κοὔπω τιϲ εἶδε Ζῆνά που νικώμενον.
τοιάδε μέντοι προϲφίλεια δαιμόνων·
πρὸϲ τῶν κρατούντων δʼ ἐϲμέν, οἱ δʼ ἡϲϲωμένων.
εἰκὸϲ δὲ πράξειν ἄνδραϲ ὧδʼ ἀντιϲτάταϲ,
εἰ Ζεύϲ γε Τυφῶ καρτερώτεροϲ μάχηι·
Ὑπερβίωι δὲ πρὸϲ λόγον τοῦ ϲήματοϲ
ϲωτὴρ γένοιτʼ ἂν Ζεὺϲ ἐπʼ ἀϲπίδοϲ τυχών.
[ἀντ. β
Χο. πέποιθά⟨τοι⟩τὸν Διὸϲ ἀντίτυπον ἔχοντʼ

ἄφιλον ἐν ϲάκει τοῦ χθονίου δέμαϲ
δαίμονοϲ, ἐχθρὸν εἴκαϲμα βροτοῖϲ τε καὶ
δαροβίοιϲι θεοῖϲιν,
πρόϲθε πυλᾶν κεφαλὰν ἰάψειν.
Αγγ. οὕτωϲ γένοιτο. τὸν δὲ πέμπτον αὖ λέγω
πέμπταιϲι προϲταχθέντα Βορραίαιϲ πύλαιϲ
τύμβον κατʼ αὐτὸν Διογενοῦϲ Ἀμφίονοϲ·
ὄμνυϲι δʼ αἰχμὴν ἣν ἔχει, μᾶλλον θεοῦ
ϲέβειν πεποιθὼϲ ὀμμάτων θʼ ὑπέρτερον,
ἦ μὴν λαπάξειν ἄϲτυ Καδμείων βίαι
Διόϲ· τόδʼ αὐδᾶι μητρὸϲ ἐξ ὀρεϲκόου
βλάϲτημα καλλίπρωιρον, ἀνδρόπαιϲ ἀνήρ·
ϲτείχει δʼ ἴουλοϲ ἄρτι διὰ παρηίδων
ὥραϲ φυούϲηϲ, ταρφὺϲ ἀντέλλουϲα θρίξ.
ὁ δʼ ὠμόν, οὔ τι παρθένων ἐπώνυμον
φρόνημα, γοργὸν δʼ ὄμμʼ ἔχων, προϲίϲταται·
οὐ μὴν ἀκόμπαϲτόϲ γʼ ἐφίϲταται πύλαιϲ,
τὸ γὰρ πόλεωϲ ὄνειδοϲ ἐν χαλκηλάτωι
ϲάκει, κυκλωτῶι ϲώματοϲ προβλήματι,
Ϲφίγγʼ ὠμόϲιτον προϲμεμηχανημένην
γόμφοιϲ ἐνώμα, λαμπρὸν ἔκκρουϲτον δέμαϲ,
φέρει δʼ ὑφʼ αὑτῆι φῶτα, Καδμείων ἕνα,
ὡϲ πλεῖϲτʼ ἐπʼ ἀνδρὶ τῶιδʼ ἰάπτεϲθαι βέλη.
ἐλθὼν δʼ ἔοικεν οὐ καπηλεύϲειν μάχην,
μακρᾶϲ κελεύθου δʼ οὐ καταιϲχυνεῖν πόρον,
Παρθενοπαῖοϲ Ἀρκάϲ· ὁ δὲ τοιόϲδʼ ἀνήρ,
μέτοικοϲ, Ἄργει δʼ ἐκτίνων καλὰϲ τροφάϲ,
πύργοιϲ ἀπειλεῖ τοῖϲδʼ ἃ μὴ κραίνοι θεόϲ.
Ετ. εἰ γὰρ τύχοιεν ὧν φρονοῦϲι πρὸϲ θεῶν
αὐτοῖϲ ἐκείνοιϲ ἀνοϲίοιϲ κομπάϲμαϲιν·
ἦ τἂν πανώλειϲ παγκάκωϲ τʼ ὀλοίατο.
ἔϲτιν δὲ καὶ τῶιδʼ, ὃν λέγειϲ τὸν Ἀρκάδα,
ἀνὴρ ἄκομποϲ, χεὶρ δʼ ὁρᾶι τὸ δράϲιμον,
Ἄκτωρ, ἀδελφὸϲ τοῦ πάροϲ λελεγμένου,
ὃϲ οὐκ ἐάϲει γλῶϲϲαν ἐργμάτων ἄτερ
ἔϲω πυλῶν ῥέουϲαν ἀλδαίνειν κακά,
οὐδʼ εἰϲαμεῖψαι τεῖχοϲ ἐχθίϲτου δάκουϲ
εἰκὼ φέροντα πολεμίαϲ ἐπʼ ἀϲπίδοϲ

ἔξωθεν εἴϲω· τῶι φέροντι μέμψεται
πυκνοῦ κροτηϲμοῦ τυγχάνουϲʼ ὑπὸ πτόλιν.
θεῶν θελόντων τἂν ἀληθεύϲαιμʼ ἐγώ.
[ϲτρ. γ
Χο. ἱκνεῖται λόγοϲ διὰ ϲτηθέων,
τριχὸϲ δʼ ὀρθίαϲ πλόκαμοϲ ἵϲταται
μεγάλα μεγαληγόρων κλυούϲαι
ἀνοϲίων ἀνδρῶν· εἴθε ⟨    ⟩ θεοὶ
τούϲδʼ ὀλέϲειαν ἐν γᾶι.
Αγγ. ἕκτον λέγοιμʼ ἂν ἄνδρα ϲωφρονέϲτατον,
ἀλκὴν ἄριϲτον μάντιν, Ἀμφιάρεω βίαν·
Ὁμολωίϲιν δὲ πρὸϲ πύλαιϲ τεταγμένοϲ
κακοῖϲι βάζει πολλὰ Τυδέωϲ βίαν,
τὸν ἀνδροφόντην, τὸν πόλεωϲ ταράκτορα,
μέγιϲτον Ἄργει τῶν κακῶν διδάϲκαλον,
Ἐρινύοϲ κλητῆρα, πρόϲπολον φόνου,
κακῶν δʼ Ἀδράϲτωι τῶνδε βουλευτήριον·
καὶ τὸν ϲὸν †αὖθιϲ πρὸϲ μόραν† ἀδελφεόν,
ἐξυπτιάζων ὄνομα, Πολυνείκουϲ βίαν,
†δίϲ τʼ ἐν τελευτῆι† τοὔνομʼ ἐνδατούμενοϲ
καλεῖ, λέγει δὲ τοῦτʼ ἔποϲ διὰ ϲτόμα·
'ἦ τοῖον ἔργον καὶ θεοῖϲι προϲφιλέϲ,
καλόν τʼ ἀκοῦϲαι καὶ λέγειν μεθυϲτέροιϲ,
πόλιν πατρώιαν καὶ θεοὺϲ τοὺϲ ἐγγενεῖϲ
πορθεῖν, ϲτράτευμʼ ἐπακτὸν ἐμβεβληκότα;
μητρόϲ τε πηγὴν τίϲ καταϲβέϲει δίκη,
πατρίϲ τε γαῖα ϲῆϲ ὑπὸ ϲπουδῆϲ δορὶ
ἁλοῦϲα πῶϲ ϲοι ξύμμαχοϲ γενήϲεται;
ἔγωγε μὲν δὴ τήνδε πιανῶ χθόνα
μάντιϲ κεκευθὼϲ πολεμίαϲ ὑπὸ χθονόϲ·
μαχώμεθʼ· οὐκ ἄτιμον ἐλπίζω μόρον.'
τοιαῦθʼ ὁ μάντιϲ ἀϲπίδʼ εὐκήλωϲ ἔχων
πάγχαλκον ηὔδα. ϲῆμα δʼ οὐκ ἐπῆν κύκλωι·
οὐ γὰρ δοκεῖν ἄριϲτοϲ ἀλλʼ εἶναι θέλει,
βαθεῖαν ἄλοκα διὰ φρενὸϲ καρπούμενοϲ,
ἐξ ἧϲ τὰ κεδνὰ βλαϲτάνει βουλεύματα.

τούτωι ϲοφούϲ τε κἀγαθοὺϲ ἀντηρέταϲ
πέμπειν ἐπαινῶ· δεινὸϲ ὃϲ θεοὺϲ ϲέβει.
Ετ. φεῦ τοῦ ξυναλλάϲϲοντοϲ ὄρνιθοϲ βροτοῖϲ
δίκαιον ἄνδρα τοῖϲι δυϲϲεβεϲτέροιϲ.
ἐν παντὶ πράγει δʼ ἔϲθʼ ὁμιλίαϲ κακῆϲ
κάκιον οὐδέν, καρπὸϲ οὐ κομιϲτέοϲ.
ἄτηϲ ἄρουρα θάνατον ἐκκαρπίζεται·
ἢ γὰρ ξυνειϲβὰϲ πλοῖον εὐϲεβὴϲ ἀνὴρ
ναύτηϲι θερμοῖϲ καὶ πανουργίαι τινὶ
ὄλωλεν ἀνδρῶν ϲὺν θεοπτύϲτωι γένει,
ἢ ξὺν πολίταιϲ ἀνδράϲιν δίκαιοϲ ὢν
ἐχθροξένοιϲ τε καὶ θεῶν ἀμνήμοϲιν,
ταὐτοῦ κυρήϲαϲ ἐκδίκοιϲ ἀγρεύματοϲ,
πληγεὶϲ θεοῦ μάϲτιγι παγκοίνωι ʼδάμη.
οὕτωϲ δʼ ὁ μάντιϲ, υἱὸν Οἰκλέουϲ λέγω,
ϲώφρων δίκαιοϲ ἀγαθὸϲ εὐϲεβὴϲ ἀνήρ,
μέγαϲ προφήτηϲ, ἀνοϲίοιϲι ϲυμμιγεὶϲ
θραϲυϲτόμοιϲιν ἀνδράϲιν βίαι φρενῶν,
τείνουϲι πομπὴν τὴν μακρὰν πάλιν μολεῖν,
Διὸϲ θέλοντοϲ ϲυγκαθελκυϲθήϲεται.
δοκῶ μὲν οὖν ϲφε μηδὲ προϲβαλεῖν πύλαιϲ,
οὐχ ὡϲ ἄθυμον οὐδὲ λήματοϲ κάκηι,
ἀλλʼ οἶδεν ὥϲ ϲφε χρὴ τελευτῆϲαι μάχηι,
εἰ καρπὸϲ ἔϲται θεϲφάτοιϲι Λοξίου·
[φιλεῖ δὲ ϲιγᾶν ἢ λέγειν τὰ καίρια.]
ὅμωϲ δʼ ἐπʼ αὐτῶι φῶτα, Λαϲθένουϲ βίαν,
ἐχθρόξενον πυλωρὸν ἀντιτάξομεν,
γέροντα τὸν νοῦν, ϲάρκα δʼ ἡβῶϲαν φύει,
ποδῶκεϲ ὄμμα, χειρὶ δʼ οὐ βραδύνεται
παρʼ ἀϲπίδοϲ γυμνωθὲν ἁρπάϲαι δόρυ.
θεοῦ δὲ δῶρόν ἐϲτιν εὐτυχεῖν βροτούϲ.
[ἀντ. γ
Χο. κλύοντεϲ θεοὶ δικαίουϲ λιτὰϲ
ἡμετέραϲ τελεῖθʼ, ὡϲ πόλιϲ εὐτυχῆι,
δορίπονα κάκʼ ἐκτρέποντεϲ ⟨ἐϲ⟩γᾶϲ
ἐπιμόλουϲ· πύργων δʼ ἔκτοθεν βαλὼν
Ζεύϲ ϲφε κάνοι κεραυνῶι.

Αγγ. τὸν ἕβδομον δὴ τόν τʼ ἐφʼ ἑβδόμαιϲ πύλαιϲ
λέξω, τὸν αὐτοῦ ϲοῦ καϲίγνητον, πόλει
οἵαϲ ἀρᾶται καὶ κατεύχεται τύχαϲ,
πύργοιϲ ἐπεμβὰϲ κἀπιγηρυθεὶϲ χθονί,
ἁλώϲιμον παιᾶνʼ ἐπεξιακχάϲαϲ,
ϲοὶ ξυμφέρεϲθαι καὶ κτανὼν θανεῖν πέλαϲ
ἢ ζῶντʼ ἀτιμαϲτῆρα τὼϲ ἀνδρηλατῶν
φυγῆι τὸν αὐτὸν τόνδε τείϲαϲθαι τρόπον.
τοιαῦτʼ ἀυτεῖ καὶ θεοὺϲ γενεθλίουϲ
καλεῖ πατρώιαϲ γῆϲ ἐποπτῆραϲ λιτῶν
τῶν ὧν γενέϲθαι πάγχυ Πολυνείκουϲ βία.
ἔχει δὲ καινοπηγὲϲ εὔκυκλον ϲάκοϲ
διπλοῦν τε ϲῆμα προϲμεμηχανημένον·
χρυϲήλατον γὰρ ἄνδρα τευχηϲτὴν ἰδεῖν
ἄγει γυνή τιϲ ϲωφρόνωϲ ἡγουμένη·
Δίκη δʼ ἄρʼ εἶναί φηϲιν, ὡϲ τὰ γράμματα
λέγει· 'κατάξω δʼ ἄνδρα τόνδε, καὶ πόλιν
ἕξει πατρώιαν δωμάτων τʼ ἐπιϲτροφάϲ.'
τοιαῦτʼ ἐκείνων ἐϲτὶ τἀξευρήματα.
ϲὺ δʼ αὐτὸϲ ἤδη γνῶθι τίνα πέμπειν δοκεῖ,
ὡϲ οὔποτʼ ἀνδρὶ τῶιδε κηρυκευμάτων
μέμψηι· ϲὺ δʼ αὐτὸϲ γνῶθι ναυκληρεῖν πόλιν.
Ετ. ὦ θεομανέϲ τε καὶ θεῶν μέγα ϲτύγοϲ,
ὦ πανδάκρυτον ἁμὸν Οἰδίπου γένοϲ·
ὤμοι πατρὸϲ δὴ νῦν ἀραὶ τελεϲφόροι.
ἀλλʼ οὔτε κλαίειν οὔτʼ ὀδύρεϲθαι πρέπει,
μὴ καὶ τεκνωθῆι δυϲφορώτεροϲ γόοϲ.
ἐπωνύμωι δὲ κάρτα, Πολυνείκη λέγω,
τάχʼ εἰϲόμεϲθα τοὐπίϲημʼ ὅποι τελεῖ,
εἴ νιν κατάξει χρυϲότευκτα γράμματα
ἐπʼ ἀϲπίδοϲ φλύοντα ϲὺν φοίτωι φρενῶν.
εἰ δʼ ἡ Διὸϲ παῖϲ παρθένοϲ Δίκη παρῆν
ἔργοιϲ ἐκείνου καὶ φρεϲίν, τάχʼ ἂν τόδʼ ἦν·
ἀλλʼ οὔτε νιν φυγόντα μητρόθεν ϲκότον
οὔτʼ ἐν τροφαῖϲιν οὔτʼ ἐφηβήϲαντά πω
οὔτʼ ἐν γενείου ξυλλογῆι τριχώματοϲ
Δίκη προϲεῖδε καὶ κατηξιώϲατο,
οὐδʼ ἐν πατρώιαϲ μὴν χθονὸϲ κακουχίαι
οἶμαί νιν αὐτῶι νῦν παραϲτατεῖν πέλαϲ.

ἦ δῆτʼ ἂν εἴη πανδίκωϲ ψευδώνυμοϲ
Δίκη, ξυνοῦϲα φωτὶ παντόλμωι φρέναϲ.
τούτοιϲ πεποιθὼϲ εἶμι καὶ ξυϲτήϲομαι
αὐτόϲ· τίϲ ἄλλοϲ μᾶλλον ἐνδικώτεροϲ;
ἄρχοντί τʼ ἄρχων καὶ καϲιγνήτωι κάϲιϲ,
ἐχθρὸϲ ϲὺν ἐχθρῶι ϲτήϲομαι. φέρʼ ὡϲ τάχοϲ
κνημῖδαϲ, αἰχμῆϲ καὶ πέτρων προβλήματα.
Χο. μή, φίλτατʼ ἀνδρῶν, Οἰδίπου τέκοϲ, γένηι
ὀργὴν ὁμοῖοϲ τῶι κάκιϲτʼ αὐδωμένωι·
ἀλλʼ ἄνδραϲ Ἀργείοιϲι Καδμείουϲ ἅλιϲ
ἐϲ χεῖραϲ ἐλθεῖν· αἷμα γὰρ καθάρϲιον.
ἀνδροῖν δʼ ὁμαίμοιν θάνατοϲ ὧδʼ αὐτοκτόνοϲ,
οὐκ ἔϲτι γῆραϲ τοῦδε τοῦ μιάϲματοϲ.
Ετ. εἴπερ κακὸν φέροι τιϲ, αἰϲχύνηϲ ἄτερ
ἔϲτω· μόνον γὰρ κέρδοϲ ἐν τεθνηκόϲιν,
κακῶν δὲ κἀιϲχρῶν οὔτινʼ εὐκλείαν ἐρεῖϲ.
[ϲτρ. α
Χο. τί μέμοναϲ, τέκνον; μή τί ϲε θυμοπλη-
θὴϲ δορίμαργοϲ ἄτα φερέτω· κακοῦ δʼ
ἔκβαλʼ ἔρωτοϲ ἀρχάν.
Ετ. ἐπεὶ τὸ πρᾶγμα κάρτʼ ἐπιϲπέρχει θεόϲ,
ἴτω κατʼ οὖρον, κῦμα Κωκυτοῦ λαχὸν
Φοίβωι ϲτυγηθὲν πᾶν τὸ Λαΐου γένοϲ.
[ἀντ. α
Χο. ὠμοδακήϲ ϲʼ ἄγαν ἵμεροϲ ἐξοτρύ-
νει πικρόκαρπον ἀνδροκταϲίαν τελεῖν
αἵματοϲ οὐ θεμιϲτοῦ.
Ετ. φίλου γὰρ ἐχθρά μοι πατρὸϲ †τελεῖ† ἀρὰ
ξηροῖϲ ἀκλαύτοιϲ ὄμμαϲιν προϲιζάνει
λέγουϲα κέρδοϲ πρότερον ὑϲτέρου μόρου.
[ϲτρ. β
Χο. ἀλλὰ ϲὺ μὴ ʼποτρύνου· κακὸϲ οὐ κεκλή-
ϲηι βίον εὖ κυρήϲαϲ. μελάναιγιϲ ἔξ-
ειϲι δόμων Ἐρινὺϲ ὅταν ἐκ χερῶν
θεοὶ θυϲίαν δέχωνται.

Ετ. θεοῖϲ μὲν ἤδη πωϲ παρημελήμεθα,
χάριϲ δʼ ἀφʼ ἡμῶν ὀλομένων θαυμάζεται·
τί οὖν ἔτʼ ἂν ϲαίνοιμεν ὀλέθριον μόρον;
[ἀντ. β
Χο. νῦν ὅτε ϲοι †παρέϲτακεν†, ἐπεὶ δαίμων
λήματοϲ ἂν τροπαίαι χρονίαι μεταλ-
λακτὸϲ ἴϲωϲ ἂν ἔλθοι θελεμωτέρωι
πνεύματι· νῦν δʼ ἔτι ζεῖ.
Ετ. ἐξέζεϲεν γὰρ Οἰδίπου κατεύγματα·
ἄγαν δʼ ἀληθεῖϲ ἐνυπνίων φανταϲμάτων
ὄψειϲ, πατρώιων χρημάτων δατήριοι.
Χο. πείθου γυναιξὶ καίπερ οὐ ϲτέργων ὅμωϲ.
Ετ. λέγοιτʼ ἂν ὧν ἄνη τιϲ· οὐδὲ χρὴ μακράν.
Χο. μὴ ἔλθηιϲ ὁδοὺϲ ϲὺ τάϲδʼ ἐφʼ ἑβδόμαιϲ πύλαιϲ.
Ετ. τεθηγμένον τοί μʼ οὐκ ἀπαμβλυνεῖϲ λόγωι.
Χο. νίκην γε μέντοι καὶ κακὴν τιμᾶι θεόϲ.
Ετ. οὐκ ἄνδρʼ ὁπλίτην τοῦτο χρὴ ϲτέργειν ἔποϲ.
Χο. ἀλλʼ αὐτάδελφον αἷμα δρέψαϲθαι θέλειϲ;
Ετ. θεῶν διδόντων οὐκ ἂν ἐκφύγοιϲ κακά.
[ϲτρ. α
Χο.         πέφρικα τὰν ὠλεϲίοικον
        θεὸν οὐ θεοῖϲ ὁμοίαν,
        παναληθῆ κακόμαντιν
        πατρὸϲ εὐκταίαν Ἐρινὺν
        τελέϲαι τὰϲ περιθύμουϲ
        κατάραε Οἰδιπόδα βλαψίφρονοϲ·
        παιδολέτωρ δʼ ἔριϲ ἅδʼ ὀτρύνει.
[ἀντ. α
        ξένοϲ δὲ κλήρουϲ ἐπινωμᾶι
        Χάλυβοϲ Ϲκυθῶν ἄποικοϲ,
        κτεάνων χρηματοδαίταϲ
        πικρόϲ, ὠμόφρων ϲίδαροϲ,
        χθόνα ναίειν διαπήλαϲ
        ὁπόϲαν καὶ φθιμένουϲ ἐγκατέχειν
        τῶν μεγάλων πεδίων ἀμοίρουϲ.
[ϲτρ. β
        ἐπεὶ δʼ ἂν αὐτοκτόνωϲ
        αὐτοδάικτοι θάνωϲι καὶ γαΐα κόνιϲ

        πίηι μελαμπαγὲϲ αἷμα φοίνιον,
        τίϲ ἂν καθαρμοὺϲ πόροι;
                τίϲ ἄν ϲφε λούϲειεν; ὦ
                πόνοι δόμων νέοι παλαι-
                οῖϲι ϲυμμιγεῖϲ κακοῖϲ.
[ἀντ. β
        παλαιγενῆ γὰρ λέγω
        παρβαϲίαν ὠκύποινον, αἰῶνα δʼ ἐϲ τρίτον
        μένειν, Ἀπόλλωνοϲ εὖτε Λάιοϲ
        βίαι τρὶϲ εἰπόντοϲ ἐν
                μεϲομφάλοιϲ Πυθικοῖϲ
                χρηϲτηρίοιϲ θνάιϲκοντα γέν-
                ναϲ ἄτερ ϲώιζειν πόλιν,
[ϲτρ. γ
        κρατηθεὶϲ ἐκ φιλᾶν ἀβουλιᾶν
        ἐγείνατο μὲν μόρον αὑτῶι,
        πατροκτόνον Οἰδιπόδαν, ὅϲτε ματρὸϲ ἁγνὰν
        ϲπείραϲ ἄρουραν ἵνʼ ἐτράφη
        ῥίζαν αἱματόεϲϲαν
        ἔτλα· παράνοια ϲυνᾶγε
        νυμφίουϲ φρενώληϲ.
[ἀντ. γ
        κακῶν δʼ ὥϲπερ θάλαϲϲα κῦμʼ ἄγει,
        τὸ μὲν πίτνον, ἄλλο δʼ ἀείρει
        τρίχαλον, ὃ καὶ περὶ πρύμναν πόλεωϲ καχλάζει.
        μεταξὺ δʼ ἄλκαρ ὅδʼ ὀλίγωι
        τείνει πύργοϲ ἐν εὔρει.
        δέδοικα δὲ ϲὺν βαϲιλεῦϲι
        μὴ πόλιϲ δαμαϲθῆι.
[ϲτρ. δ
        τέλειαι γὰρ παλαιφάτων ἀρᾶν
        βαρεῖαι καταλλαγαί·
        τὰ δʼ ὀλοὰ †πελόμενʼ† οὐ παρέρχεται,
        πρόπρυμνα δʼ ἐκβολὰν φέρει
        ἀνδρῶν ἀλφηϲτᾶν
        ὄλβοϲ ἄγαν παχυνθείϲ.
[ἀντ. δ

        τίνʼ ἀνδρῶν γὰρ τοϲόνδʼ ἐθαύμαϲαν
        θεοὶ καὶ ξυνέϲτιοι †πόλεωϲ†
        πολύβατόϲ τʼ ἀγὼν βροτῶν,
        ὅϲον τότʼ Οἰδίπουν τίον
        τὰν ἀρπαξάνδραν
        κῆρʼ ἀφελόντα χώραϲ;
[ϲτρ. ε
        ἐπεὶ δʼ ἀρτίφρων
        ἐγένετο μέλεοϲ ἀθλίων
        γάμων, ἐπʼ ἄλγει δυϲφορῶν
        μαινομέναι κραδίαι
        δίδυμα κάκʼ ἐτέλεϲεν
        πατροφόνωι χερὶ †τῶν
                κρειϲϲοτέκνων δʼ ὀμμάτων† ἐπλάγχθη.
[ἀντ. ε
        τέκνοιϲ δʼ ἀρχαίαϲ
        ἐφῆκεν ἐπίκοτοϲ τροφᾶϲ,
        αἰαῖ, πικρογλώϲϲουϲ ἀράϲ,
        καί ϲφε ϲιδαρονόμωι
        διὰ χερί ποτε λαχεῖν
        κτήματα. νῦν δὲ τρέω
                μὴ τελέϲηι καμψίπουϲ Ἐρινύϲ.
Αγγ. θαρϲεῖτε, παῖδεϲ μητέρων τεθραμμέναι·
πόλιϲ πέφευγεν ἥδε δούλιον ζυγόν.
πέπτωκεν ἀνδρῶν ὀβρίμων κομπάϲματα,
πόλιϲ δʼ ἐν εὐδίαι τε καὶ κλυδωνίου
πολλαῖϲι πληγαῖϲ ἄντλον οὐκ ἐδέξατο.
ϲτέγει δὲ πύργοϲ, καὶ πύλαϲ φερεγγύοιϲ
ἐφαρξάμεϲθα μονομάχοιϲι προϲτάταιϲ.
καλῶϲ ἔχει τὰ πλεῖϲτʼ ἐν ἓξ πυλώμαϲιν,
τὰϲ δʼ ἑβδόμαϲ ὁ ϲεμνὸϲ ἑβδομαγέταϲ
ἄναξ Ἀπόλλων εἵλετʼ, Οἰδίπου γένει
κραίνων παλαιὰϲ Λαΐου δυϲβουλίαϲ.
Χο. τί δʼ ἐϲτὶ πρᾶγοϲ νεόκοτον πόλει πλέον;
Αγγ. ἅνδρεϲ τεθνᾶϲιν ἐκ χερῶν αὐτοκτόνων.
Χο. τίνεϲ; τί δʼ εἶπαϲ; παραφρονῶ φόβωι λόγου.
Αγγ. φρονοῦϲα νῦν ἄκουϲον· Οἰδίπου γένοϲ
Χο. οἲ ʼγὼ τάλαινα, μάντιϲ εἰμὶ τῶν κακῶν.
Αγγ. οὐδʼ ἀμφιλέκτωϲ μὴν κατεϲποδημένοι

Χο. ἐκεῖθι κεῖϲθον; βαρέα δʼ οὖν ὅμωϲ φράϲον.
Αγγ. αὑτοὺϲ ἀδελφαῖϲ χερϲὶν ἠναίρονθʼ ἅμα.
πόλιϲ ϲέϲωται, βαϲιλέωιν δʼ ὁμοϲπόροιν
πέπωκεν αἷμα γαῖʼ ὑπʼ ἀλλήλων φόνωι·
οὕτωϲ ὁ δαίμων κοινὸϲ ἦν ἀμφοῖν ἄγαν,
αὐτὸϲ δʼ ἀναλοῖ δῆτα δύϲποτμον γένοϲ.
τοιαῦτα χαίρειν καὶ δακρύεϲθαι πάρα,
πόλιν μὲν εὖ πράϲϲουϲαν, οἱ δʼ ἐπιϲτάται
διϲϲὼ ϲτρατηγὼ διέλαχον ϲφυρηλάτωι
Ϲκύθηι ϲιδήρωι κτημάτων παμπηϲίαν·
ἕξουϲι δʼ ἣν λάβωϲιν ἐν ταφῆι χθόνα
πατρὸϲ κατʼ εὐχὰϲ δυϲπότμωϲ φορούμενοι.
Χο.         ὦ μεγάλε Ζεῦ καὶ πολιοῦχοι
        δαίμονεϲ, †οἳ δὴ Κάδμου πύργουϲ
        τούϲδε ῥύεϲθαι†,
        πότερον χαίρω κἀπολολύξω
        πόλεωϲ ἀϲινεῖ ϲωτῆρι⟨        ⟩
        ἢ τοὺϲ μογεροὺϲ καὶ δυϲδαίμοναϲ
        ἀτέκνουϲ κλαύϲω πολεμάρχουϲ,
        οἳ δῆτʼ ὀρθῶϲ κατʼ ἐπωνυμίαν
        ⟨                    ⟩ καὶ πολυνεικεῖϲ
        ὤλοντʼ ἀϲεβεῖ διανοίαι;
[ϲτρ. α
        ὦ μέλαινα καὶ τελεία
        γένεοϲ Οἰδίπου τʼ ἀρά,
        κακόν με καρδίαν τι περιπίτνει κρύοϲ.
        ἔτευξα τύμβωι μέλοϲ
        θυιὰϲ αἱματοϲταγεῖϲ
        νεκροὺϲ κλύουϲα δυϲμόρωϲ
                θανόνταϲ· ἦ δύϲορνιϲ ἅ-
                δε ξυναυλία δορόϲ.
[ἀντ. α
        ἐξέπραξεν, οὐδʼ ἀπεῖπε
        πατρόθεν εὐκταία φάτιϲ·
        βουλαὶ δʼ ἄπιϲτοι Λαΐου διήρκεϲαν.
        μέριμνα δʼ ἀμφὶ πτόλιν·

        θέϲφατʼ οὐκ ἀμβλύνεται.
        ἰὼ πολύϲτονοι, τόδʼ εἰρ-
                γάϲαϲθʼ ἄπιϲτον· ἦλθε δʼ αἰ-
                ακτὰ πήματʼ οὐ λόγωι.
        τάδʼ αὐτόδηλα· προῦπτοϲ ἀγγέλου λόγοϲ·
        διπλᾶ μερίμναιν διδύμαιν ὁρᾶν κακά,
        αὐτοφόνα δίμορα τέλεα τάδε πάθη. τί φῶ;
        τί δʼ ἄλλο γʼ ἢ πόνοι πόνων ἐφέϲτιοι;
        ἀλλὰ γόων, ὦ φίλαι, κατʼ οὖρον
        ἐρέϲϲετʼ ἀμφὶ κρατὶ πόμπιμον χεροῖν
        πίτυλον, ὃϲ αἰὲν διʼ Ἀχέροντʼ ἀμείβεται
        τὰν ἄϲτολον μελάγκροκον θεωρίδα,
        τὰν ἀϲτιβῆ Ἀπόλλωνι, τὰν ἀνάλιον,
        πάνδοκον εἰϲ ἀφανῆ τε χέρϲον.
        ἀλλὰ γὰρ ἥκουϲʼ αἵδʼ ἐπὶ πρᾶγοϲ
        πικρὸν Ἀντιγόνη τʼ ἠδʼ Ἰϲμήνη·
        θρῆνον ἀδελφοῖν οὐκ ἀμφιβόλωϲ
        οἶμαί ϲφʼ ἐρατῶν ἐκ βαθυκόλπων
        ϲτηθέων ἥϲειν, ἄλγοϲ ἐπάξιον.
        ἡμᾶϲ δὲ δίκη πρότερον φήμηϲ
        ⟨                                        ⟩
        τὸν δυϲκέλαδόν θʼ ὕμνον Ἐρινύοϲ
        ἀχεῖν Ἀίδα τʼ
        ἐχθρὸν παιᾶνʼ ἐπιμέλπειν.
        ἰώ
        δυϲαδελφόταται παϲῶν ὁπόϲαι
        ϲτρόφον ἐϲθῆϲιν περιβάλλονται·
        κλαίω ϲτένομαι, καὶ δόλοϲ οὐδεὶϲ
        μὴ ʼκ φρενὸϲ ὀρθῶϲ με λιγαίνειν.
[ϲτρ. α
       — ἰὼ ἰὼ δύϲφρονεϲ,
            φίλων ἄπιϲτοι καὶ κακῶν ἀτρύμονεϲ,
            δόμουϲ ἑλόντεϲ πατρώι-
                  ουϲ μέλεοι ϲὺν ἀλκᾶι.
       — μέλεοι δῆθʼ οἳ μελέουϲ θανάτουϲ
            ηὕροντο δόμων ἐπὶ λύμηι.
[ἀντ. α
       — ἰὼ ἰὼ δωμάτων
            ἐρειψίτοιχοι καὶ πικρὰϲ μοναρχίαϲ

            ἰδόντεϲ, ἤδη διήλ-
                  λαχθε ϲὺν ϲιδάρωι.
       — κάρτα δʼ ἀληθῆ πατρὸϲ Οἰδιπόδα
            πότνιʼ Ἐρινὺϲ ἐπέκρανεν.
[ϲτρ. β
    ⟨—⟩διʼ εὐωνύμων τετυμμένοι,
            τετυμμένοι δῆθʼ ὁμο-
                  ϲπλάγχνων τε πλευρωμάτων
                     ⟨                          ⟩
            αἰαῖ δαιμόνιοι,
            αἰαῖ δʼ ἀντιφόνων θανάτων ἀραί.
       — διανταίαν λέγειϲ δόμοιϲι καὶ
                    ϲώμαϲιν πεπλαγμένουϲ
            ἀναυδάτωι μένει
            ἀραίωι τʼ ἐκ πατρὸϲ
            ⟨κοὐ⟩διχόφρονι πότμωι.
[ἀντ. β
       — διήκει δὲ καὶ πόλιν ϲτόνοϲ·
            ϲτένουϲι πύργοι, ϲτένει
                    πέδον φίλανδρον· μένει
            κτέανα τοῖϲ ἐπιγόνοιϲ,
            διʼ ὧν αἰνομόροιϲ,
            διʼ ὧν νεῖκοϲ ἔβα θανάτου τέλοϲ.
    ⟨—⟩ἐμοιράϲαντο δʼ ὀξυκάρδιοι
                    κτήμαθʼ ὥϲτʼ ἴϲον λαχεῖν·
            διαλλακτῆρι δʼ οὐκ
            ἀμεμφεία φίλοιϲ,
            οὐδʼ ἐπίχαριϲ Ἄρηϲ.
[ϲτρ. γ
       — ϲιδηρόπληκτοι μὲν ὧδʼ ἔχουϲιν,
            †ϲιδηρόπληκτοι δὲ τοὺϲ μένουϲιν,
            τάχʼ ἄν τιϲ εἴποι, τινὲϲ
            τάφων πατρώιων λαχαί†.
       — †δόμων μάλʼ ἀχάεϲϲα τοὺϲ†
            προπέμπει δαϊκτὴρ
            γόοϲ αὐτόϲτονοϲ αὐτοπήμων,
            δαϊόφρων, οὐ φιλογα-

                    θήϲ, ἐτύμωϲ δακρυχέων
                    ἐκ φρενόϲ, ἃ κλαιομέναϲ μου μινύθει
            τοῖνδε δυοῖν ἀνάκτοιν.
[ἀντ. γ
       — πάρεϲτι δʼ εἰπεῖν ἐπʼ ἀθλίοιϲιν
            ὡϲ ἐρξάτην πολλὰ μὲν πολίταϲ
            ξένων τε πάντων ϲτίχαϲ
            πολυφθόρουϲ ἐν δαΐ.
       — δυϲδαίμων ϲφιν ἁ τεκοῦϲα
            πρὸ παϲᾶν γυναικῶν
            ὁπόϲαι τεκνογόνοι κέκληνται·
            παῖδα τὸν αὑτᾶϲ πόϲιν αὑ-
                    τᾶι θεμένα τούϲδʼ ἔτεχʼ, οἱ δʼ
                    ὧδʼ ἐτελεύταϲαν ὑπʼ ἀλλαλοφόνοιϲ
            χερϲὶν ὁμοϲπόροιϲιν.
[ϲτρ. δ
       — ὁμόϲποροι δῆτα καὶ πανώλεθροι
            διατομαῖϲ οὐ φίλαιϲ
            ἔριδι μαινομέναι
            νείκεοϲ ἐν τελευτᾶι.
    ⟨—⟩πέπαυται δʼ ἔχθοϲ, ἐν δὲ γαίαι
            ζόα φονορύτωι
            μέμεικται· κάρτα δʼ εἴϲʼ ὅμαιμοι.
            πικρὸϲ λυτὴρ νεικέων ὁ πόντιοϲ
            ξεῖνοϲ ἐκ πυρὸϲ ϲυθείϲ,
            θηκτὸϲ ϲίδαροϲ, πικρὸϲ δʼ ὁ χρημάτων
            κακὸϲ δατητὰϲ Ἄρηϲ, ἀρὰν πατρώι-
                    αν τιθεὶϲ ἀλαθῆ.
[ἀντ. δ
       — ἔχουϲι μοῖραν λαχόντεϲ ὢ μέλεοι
            διοδότων ἀχθέων,
            ὑπὸ δὲ ϲώματι γᾶϲ
            πλοῦτοϲ ἄβυϲϲοϲ ἔϲται.
       — ἰὼ πολλοῖϲ ἐπανθίϲαντεϲ
            πόνοιϲι γενεάν·
            τελευταῖαι δʼ ἐπηλάλαξαν
            Ἀραὶ τὸν ὀξὺν νόμον, τετραμμένου
            παντρόπωι φυγᾶι γένουϲ·
            ἕϲτακε δʼ Ἄταϲ τροπαῖον ἐν πύλαιϲ

            ἐν αἷϲ ἐθείνοντο, καὶ δυοῖν κρατή-
                    ϲαϲ ἔληξε δαίμων.
Αντ. παιθεὶϲ ἔπαιϲαϲ.
Ιϲμ. ϲὺ δʼ ἔθανεϲ κατακτανών.
Αντ. δορὶ δʼ ἔκανεϲ.
Ιϲμ. δορὶ δʼ ἔθανεϲ.
Αντ. μελεοπόνοϲ
Ιϲμ. μελεοπαθὴϲ
⟨Αντ.⟩ πρόκειϲαι.
⟨Ιϲμ.⟩ κατέκταϲ.
Αντ. ἴτω γόοϲ.
Ιϲμ. ἴτω δάκρυα.
[ϲτρ. α
⟨Αντ.⟩ ἠέ.
⟨Ιϲμ.⟩ ἠέ.
⟨Αντ.⟩ μαίνεται γόοιϲι φρήν.
Ιϲμ. ἐντὸϲ δὲ καρδία ϲτένει.
Αντ. ἰὼ ἰὼ πάνδυρτε ϲύ.
Ιϲμ. ϲὺ δʼ αὖτε καὶ πανάθλιε.
Αντ. πρὸϲ φίλου ἔφθιϲο.
Ιϲμ. καὶ φίλον ἔκτανεϲ.
Αντ. διπλᾶ λέγειν.
Ιϲμ. διπλᾶ δʼ ὁρᾶν.
Αντ. †ἀχέων τοίων τάδʼ ἐγγύθεν†.
Ιϲμ. †πέλαϲ αἵδʼ ἀδελφαὶ ἀδελφεῶν†.
Χο.           ἰὼ Μοῖρα βαρυδότειρα μογερά,
          πότνιά τʼ Οἰδίπου ϲκιά,
          μέλαινʼ Ἐρινύϲ, ἦ μεγαϲθενήϲ τιϲ εἶ.
[ἀντ. α
— ἠέ. ⟨—⟩ ἠέ.
     δυϲθέατα πήματα
     †ἐδείξατʼ† ἐκ φυγᾶϲ ἐμοί·
     οὐδʼ ἵκεθʼ ὡϲ κατέκτανεν,
     ϲωθεὶϲ δὲ πνεῦμʼ ἀπώλεϲεν.
— ὤλετο δῆθʼ ὅδε. — καὶ τὸν ἐνόϲφιϲεν.
— τάλαν γένοϲ. — τάλανα παθόν.

— †δύϲτονα κήδεʼ ὁμώνυμα†.
— †δίυγρα τριπάλτων πημάτων†.
Χο.           ἰὼ Μοῖρα βαρυδότειρα μογερά,
          πότνιά τʼ Οἰδίπου ϲκιά,
          μέλαινʼ Ἐρινύϲ, ὡϲ μεγαϲθενήϲ τιϲ εἶ.
Αντ. ϲὺ τοίνυν οἶϲθα διαπερῶν
Ιϲμ. ϲὺ δʼ οὐδὲν ὕϲτεροϲ μαθὼν
Αντ. ἐπεὶ κατῆλθεϲ ἐϲ πόλιν.
⟨Ιϲμ.⟩ δορόϲ γε τῶιδʼ ἀντηρέταϲ.
Αντ. ὀλοὰ λέγειν.
Ιϲμ. ὀλοὰ δʼ ὁρᾶν.
Αντ. ἰὼ πόνοϲ
Ιϲμ. ἰὼ κακὰ
⟨Αντ.⟩ δώμαϲιν
Ιϲμ. καὶ χθονὶ
⟨Αντ.⟩ πρὸ πάντων δʼ ἐμοί.
⟨Ιϲμ.⟩ καὶ τὸ πρόϲω γʼ ἐμοί.
Αντ. ἰὼ ἰὼ δυϲτόνων κακῶν, ἄναξ
⟨                                ⟩
Ιϲμ. ⟨                                ⟩
Ἐτεόκλειϲ ἀρχηγέτα.
Αντ. ἰὼ πάντων πολυπονώτατοι.
Ιϲμ. ἰὼ δαιμονῶντεϲ ἐν ἄται.
Αντ. ἰὼ, ποῦ ϲφε θήϲομεν χθονόϲ;
Ιϲμ. ἰώ, ὅπου τιμιώτατον.
Αντ. ἰὼ ἰὼ πῆμα πατρὶ πάρευνον.
ΚΗΡΥΞ δοκοῦντα καὶ δόξαντʼ ἀπαγγέλλειν με χρὴ
δήμου προβούλοιϲ τῆϲδε Καδμείαϲ πόλεωϲ·
Ἐτεοκλέα μὲν τόνδʼ ἐπʼ εὐνοίαι χθονὸϲ
θάπτειν ἔδοξε γῆϲ φίλαιϲ καταϲκαφαῖϲ·
ϲτέγων γὰρ ἐχθροὺϲ θάνατον εἵλετʼ ἐν πόλει,
ἱερῶν πατρώιων δʼ ὅϲιοϲ ὢν μομφῆϲ ἄτερ
τέθνηκεν οὗπερ τοῖϲ νέοιϲ θνήιϲκειν καλόν·
οὕτω μὲν ἀμφὶ τοῦδʼ ἐπέϲταλται λέγειν·
τούτου δʼ ἀδελφὸν τόνδε Πολυνείκουϲ νεκρὸν

ἔξω βαλεῖν ἄθαπτον, ἁρπαγὴν κυϲίν,
ὡϲ ὄντʼ ἀναϲτατῆρα Καδμείων χθονὸϲ
εἰ μὴ θεῶν τιϲ ἐμποδὼν ἔϲτη δορὶ
τῶι τοῦδʼ· ἄγοϲ δὲ καὶ θανὼν κεκτήϲεται
θεῶν πατρώιων, οὓϲ ἀτιμάϲαϲ ὅδε
ϲτράτευμʼ ἐπακτὸν ἐμβαλὼν ἥιρει πόλιν.
οὕτω πετηνῶν τόνδʼ ὑπʼ οἰωνῶν δοκεῖ
ταφέντʼ ἀτίμωϲ τοὐπιτίμιον λαβεῖν,
καὶ μήθʼ ὁμαρτεῖν τυμβοχόα χειρώματα
μήτʼ ὀξυμόλποιϲ προϲϲέβειν οἰμώγμαϲιν,
ἄτιμον εἶναι δʼ ἐκφορᾶϲ φίλων ὕπο.
τοιαῦτʼ ἔδοξε τῶιδε Καδμείων τέλει.
Αντ. ἐγὼ δὲ Καδμείων γε προϲτάταιϲ λέγω,
ἢν μή τιϲ ἄλλοϲ τόνδε ϲυνθάπτειν θέληι,
ἐγώ ϲφε θάψω κἀνὰ κίνδυνον βαλῶ
θάψαϲʼ ἀδελφὸν τὸν ἐμόν, οὐδʼ αἰϲχύνομαι
ἔχουϲʼ ἄπιϲτον τήνδʼ ἀναρχίαν πόλει.
δεινὸν τὸ κοινὸν ϲπλάγχνον οὗ πεφύκαμεν,
μητρὸϲ ταλαίνηϲ κἀπὸ δυϲτήνου πατρόϲ·
τοιγὰρ θέλουϲʼ ἄκοντι κοινώνει κακῶν,
ψυχή, θανόντι ζῶϲα ϲυγγόνωι φρενί.
τούτου δὲ ϲάρκαϲ οὐδὲ κοιλογάϲτορεϲ
λύκοι πάϲονται, μὴ δοκηϲάτω τινί,
τάφον γὰρ αὐτῶι καὶ καταϲκαφὰϲ ἐγὼ
γυνή περ οὖϲα τῶιδε μηχανήϲομαι,
κόλπωι φέρουϲα βυϲϲίνου πεπλώματοϲ,
καὐτὴ καλύψω· μηδέ τωι δόξηι πάλιν.
θάρϲει παρέϲται μηχανὴ δραϲτήριοϲ.
Κη. αὐδῶ πόλιν ϲε μὴ βιάζεϲθαι τάδε.
Αντ. αὐδῶ ϲε μὴ περιϲϲὰ κηρύϲϲειν ἐμοί.
Κη. τραχύϲ γε μέντοι δῆμοϲ ἐκφυγὼν κακά.
Αντ. τράχυνʼ. ἄθαπτοϲ δʼ οὗτοϲ οὐ γενήϲεται.
Κη. ἀλλʼ ὃν πόλιϲ ϲτυγεῖ, ϲὺ τιμήϲειϲ τάφωι;
Αντ. †ἤδη τὰ τοῦδʼ οὐ διατετίμηται θεοῖϲ†.
Κη. οὔ, πρίν γε χώραν τήνδε κινδύνωι βαλεῖν.
Αντ. παθὼν κακῶϲ κακοῖϲιν ἀντημείβετο.
Κη. ἀλλʼ εἰϲ ἅπανταϲ ἀνθʼ ἑνὸϲ τόδʼ ἔργον ἦν.
⟨Αντ.                             ⟩
Κη. Ἔριϲ περαίνει μῦθον ὑϲτάτη θεῶν.

Αντ. ἐγὼ δὲ θάψω τόνδε. μὴ μακρηγόρει.
Κη. ἀλλʼ αὐτόβουλοϲ ἴϲθʼ. ἀπεννέπω δʼ ἐγώ.
Χο.         φεῦ φεῦ,
        ὦ μεγάλαυχοι καὶ φθερϲιγενεῖϲ
Κῆρεϲ Ἐρινύεϲ, αἵτʼ Οἰδιπόδα
γένοϲ ὠλέϲατε πρυμνόθεν οὕτωϲ,
τί πάθω; τί δὲ δρῶ; τί δὲ μήϲωμαι;
πῶϲ τολμήϲω μήτε ϲε κλαίειν
μήτε προπέμπειν ἐπὶ τύμβωι;
ἀλλὰ φοβοῦμαι κἀποτρέπομαι
δεῖμα πολιτῶν.
ϲύ γε μὴν πολλῶν πενθητήρων
τεύξηι· κεῖνοϲ δʼ ὁ τάλαϲ ἄγοοϲ
μονόκλαυτον ἔχων θρῆνον ἀδελφῆϲ
εἶϲιν. τίϲ ἂν οὖν τὰ πίθοιτο;
⟨Ἡμιχ.⟩ δράτω ⟨τι⟩ πόλιϲ καὶ μὴ δράτω
τοὺϲ κλαίονταϲ Πολυνείκη·
ἡμεῖϲ γὰρ ἴμεν καὶ ϲυνθάψομεν
αἵδε προπομποί. καὶ γὰρ γενεᾶι
κοινὸν τόδʼ ἄχοϲ, καὶ πόλιϲ ἄλλωϲ
ἄλλοτʼ ἐπαινεῖ τὰ δίκαια.
Ἡμιχ. ἡμεῖϲ δʼ ἅμα τῶιδʼ, ὥϲπερ τε πόλιϲ
καὶ τὸ δίκαιον ξυνεπαινεῖ·
μετὰ γὰρ μάκαραϲ καὶ Διὸϲ ἰϲχὺν
ὅδε Καδμείων ἤρυξε πόλιν
μὴ ʼνατραπῆναι μηδʼ ἀλλοδαπῶν
κύματι φωτῶν
κατακλυϲθῆναι τὰ μάλιϲτα.

