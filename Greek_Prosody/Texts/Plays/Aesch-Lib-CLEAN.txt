
Oxford Scholarly Editions Online
Aeschylus, Χοηφόροι (458 BC)
D. L. Page (ed.), Oxford Classical Texts: Aeschyli: Septem Quae Supersunt Tragoedias
Published in print: Published online: May 2017
ΧΟΗΦΟΡΟΙ
ΧΟΗΦΟΡΟΙ
neque argumentum neque dramatis personarum catalogum praebet cod.
ΧΟΗΦΟΡΟΙ
ΟΡΕϹΤΗϹ Ἑρμῆ χθόνιε, πατρῶιʼ ἐποπτεύων κράτη,
ϲωτὴρ γενοῦ μοι ϲύμμαχόϲ τʼ αἰτουμένωι·
ἥκω γὰρ ἐϲ γῆν τήνδε καὶ κατέρχομαι
                    *        *        *
τύμβου δʼ ἐπʼ ὄχθωι τῶιδε κηρύϲϲω πατρὶ
κλύειν, ἀκοῦϲαι
                    *        *        *
⟨            ⟩ πλόκαμον Ἰνάχωι θρεπτήριον,
τὸν δεύτερον δὲ τόνδε πενθητήριον
                    *        *        *
οὐ γὰρ παρὼν ὤιμωξα ϲόν, πάτερ, μόρον
οὐδʼ ἐξέτεινα χεῖρʼ ἐπʼ ἐκφορᾶι νεκροῦ
                    *        *        *
τί χρῆμα λεύϲϲω; τίϲ ποθʼ ἥδʼ ὁμήγυριϲ
ϲτείχει γυναικῶν φάρεϲιν μελαγχίμοιϲ
πρέπουϲα; ποίαι ξυμφορᾶι προϲεικάϲω;
πότερα δόμοιϲι πῆμα προϲκυρεῖ νέον,
ἢ πατρὶ τὠμῶι τάϲδʼ ἐπεικάϲαϲ τύχω

χοὰϲ φερούϲαιϲ, νερτέροιϲ μειλίγματα;
οὐδέν ποτʼ ἄλλο· καὶ γὰρ Ἠλέκτραν δοκῶ
ϲτείχειν ἀδελφὴν τὴν ἐμὴν πένθει λυγρῶι
πρέπουϲαν. ὦ Ζεῦ, δόϲ με τείϲαϲθαι μόρον
πατρόϲ, γενοῦ δὲ ϲύμμαχοϲ θέλων ἐμοί.
Πυλάδη, ϲταθῶμεν ἐκποδών, ὡϲ ἂν ϲαφῶϲ
μάθω γυναικῶν ἥτιϲ ἥδε προϲτροπή.
[ϲτρ. α
ΧΟΡΟϹ         ἰαλτὸϲ ἐκ δόμων ἔβαν
        χοὰϲ προπομποῦϲʼ ὀξύχειρι ϲὺν κόπωι.
        πρέπει παρὴιϲ φοίνιϲϲʼ ἀμυγ-
              μοῖϲ ὄνυχοϲ ἄλοκι νεοτόμωι,
        διʼ αἰῶνοϲ δʼ ἰυγ-
              μοῖϲι βόϲκεται κέαρ,
        λινοφθόροι δʼ ὑφαϲμάτων
        λακίδεϲ ἔφλαδον ὑπʼ ἄλγεϲιν,
        πρόϲτερνοι ϲτολμοὶ πέπλων ἀγελάϲτοιϲ
        ξυμφοραῖϲ πεπληγμένων.
[ἀντ. α
        τορὸϲ γὰρ ὀρθόθριξ δόμων
        ὀνειρόμαντιϲ ἐξ ὕπνου κότον πνέων
        ἀωρόνυκτον ἀμβόα-
              μα μυχόθεν ἔλακε περὶ φόβωι,
        γυναικείοιϲιν ἐν
              δώμαϲιν βαρὺϲ πίτνων·
        κριταί ⟨τε⟩ τῶνδʼ ὀνειράτων
        θεόθεν ἔλακον ὑπέγγυοι
        μέμφεϲθαι τοὺϲ γᾶϲ νέρθεν περιθύμωϲ
        τοῖϲ κτανοῦϲί τʼ ἐγκοτεῖν.
[ϲτρ. β
        τοιάνδε χάριν ἀχάριτον ἀπότροπον κακῶν,
        ἰὼ γαῖα μαῖα, μωμένα μʼ ἰάλλει
        δύϲθεοϲ γυνά· φοβοῦ-
              μαι δʼ ἔποϲ τόδʼ ἐκβαλεῖν·
        τί γὰρ λύτρον πεϲόντοϲ αἵματοϲ πέδοι;
        ἰὼ πάνοιζυϲ ἑϲτία,

        ἰὼ καταϲκαφαὶ δόμων·
        ἀνήλιοι βροτοϲτυγεῖϲ
        δνόφοι καλύπτουϲι δόμουϲ
        δεϲποτᾶν θανάτοιϲι.
[ἀντ. β
        ϲέβαϲ δʼ ἄμαχον ἀδάματον ἀπόλεμον τὸ πρὶν
        διʼ ὤτων φρενόϲ τε δαμίαϲ περαῖνον
        νῦν ἀφίϲταται. φοβεῖ-
             ται δέ τιϲ· τὸ δʼ εὐτυχεῖν,
        τόδʼ ἐν βροτοῖϲ θεόϲ τε καὶ θεοῦ πλέον·
        ῥοπὰ δʼ ἐπιϲκοπεῖ Δίκαϲ
        ταχεῖα τοὺϲ μὲν ἐν φάει,
        τὰ δʼ ἐν μεταιχμίωι ϲκότου
        μένει χρονίζονταϲ ἄχη,
        τοὺϲ δʼ ἄκρατοϲ ἔχει νύξ.
[ϲτρ. γ
        διʼ αἵματʼ ἐκποθένθʼ ὑπὸ χθονὸϲ τροφοῦ
        τίταϲ φόνοϲ πέπηγεν οὐ διαρρύδαν·
        †διαλγὴϲ† ἄτα διαφέρει τὸν αἴτιον
             †παναρκέταϲ† νόϲου βρύειν.
[ἀντ. γ
        θιγόντι δʼ οὔτι νυμφικῶν ἑδωλίων
        ἄκοϲ, πόροι τε πάντεϲ ἐκ μιᾶϲ ὁδοῦ
        διαίνοντεϲ τὸν χερομυϲῆ φόνον καθαί-
                ροντεϲ ἴθυϲαν μάταν.
[ἐπωιδ.
        ἐμοὶ δʼ, ἀνάγκαν γὰρ ἀμφίπτολιν
        θεοὶ προϲήνεγκαν, ἐκ γὰρ οἴκων
        πατρώιων δούλιόν ⟨μʼ⟩ ἐϲᾶγον αἶϲαν,
        δίκαια †καὶ μὴ δίκαια†
        πρέποντʼ ἀπʼ ἀρχᾶϲ βίου
        βίαι φρενῶν αἰνέϲαι, πικρὸν ϲτύγοϲ
        κρατούϲαι· δακρύω δʼ ὑφʼ εἱμάτων
        ματαίοιϲι δεϲποτᾶν
        τύχαιϲ, κρυφαίοιϲ πένθεϲιν παχνουμένα.
ΗΛΕΚΤΡΑ δμωιαὶ γυναῖκεϲ, δωμάτων εὐθήμονεϲ,
ἐπεὶ πάρεϲτε τῆϲδε προϲτροπῆϲ ἐμοὶ
πομποί, γένεϲθε τῶνδε ϲύμβουλοι πέρι·

τί φῶ χέουϲα τάϲδε κηδείουϲ χοάϲ;
πῶϲ εὔφρονʼ εἴπω; πῶϲ κατεύξωμαι πατρί;
πότερα λέγουϲα παρὰ φίληϲ φίλωι φέρειν
γυναικὸϲ ἀνδρί, τῆϲ ἐμῆϲ μητρὸϲ πάρα;
ἢ τοῦτο φάϲκω τοὖποϲ, ὡϲ νόμοϲ βροτοῖϲ,
ἴϲʼ ἀντιδοῦναι τοῖϲι πέμπουϲιν τάδε
ϲτέφη, δόϲιν γε τῶν κακῶν ἐπαξίαν;
ἢ ϲῖγʼ ἀτίμωϲ, ὥϲπερ οὖν ἀπώλετο
πατήρ, τάδʼ ἐκχέαϲα, γάποτον χύϲιν,
ϲτείχω, καθάρμαθʼ ὥϲ τιϲ ἐκπέμψαϲ, πάλιν
δικοῦϲα τεῦχοϲ ἀϲτρόφοιϲιν ὄμμαϲιν;
τῶνδʼ οὐ πάρεϲτι θάρϲοϲ, οὐδʼ ἔχω τί φῶ
χέουϲα τόνδε πελανὸν ἐν τύμβωι πατρόϲ.
τῆϲδʼ ἔϲτε βουλῆϲ, ὦ φίλαι, μεταίτιαι·
κοινὸν γὰρ ἔχθοϲ ἐν δόμοιϲ νομίζομεν.
μὴ κεύθετʼ ἔνδον καρδίαϲ φόβωι τινόϲ·
τὸ μόρϲιμον γὰρ τόν τʼ ἐλεύθερον μένει
καὶ τὸν πρὸϲ ἄλληϲ δεϲποτούμενον χερόϲ.
λέγοιϲ ἂν εἴ τι τῶνδʼ ἔχειϲ ὑπέρτερον.
Χο. αἰδουμένη ϲοι βωμὸν ὣϲ τύμβον πατρὸϲ
λέξω, κελεύειϲ γάρ, τὸν ἐκ φρενὸϲ λόγον.
Ηλ. λέγοιϲ ἄν, ὥϲπερ ἠιδέϲω τάφον πατρόϲ.
Χο. φθέγγου χέουϲα κεδνὰ τοῖϲιν εὔφροϲιν.
Ηλ. τίναϲ δὲ τούτουϲ τῶν φίλων προϲεννέπω;
Χο. πρῶτον μὲν αὑτὴν χὤϲτιϲ Αἴγιϲθον ϲτυγεῖ.
Ηλ. ἐμοί τε καὶ ϲοί τἄρʼ ἐπεύξομαι τάδε;
Χο. αὐτὴ ϲὺ ταῦτα μανθάνουϲʼ ἤδη φράϲαι.
Ηλ. τίνʼ οὖν ἔτʼ ἄλλον τῆιδε προϲτιθῶ ϲτάϲει;
Χο. μέμνηϲʼ Ὀρέϲτου, κεἰ θυραῖόϲ ἐϲθʼ ὅμωϲ.
Ηλ. εὖ τοῦτο, κἀφρένωϲαϲ οὐχ ἥκιϲτά με.
Χο. τοῖϲ αἰτίοιϲ νυν τοῦ φόνου μεμνημένη
Ηλ. τί φῶ; δίδαϲκʼ ἄπειρον ἐξηγουμένη.
Χο. ἐλθεῖν τινʼ αὐτοῖϲ δαίμονʼ ἢ βροτῶν τινα.
Ηλ. πότερα δικαϲτὴν ἢ δικηφόρον λέγειϲ;
Χο. ἁπλωϲτὶ φράζουϲʼ, ὅϲτιϲ ἀνταποκτενεῖ.
Ηλ. καὶ ταῦτά μοὐϲτὶν εὐϲεβῆ θεῶν πάρα;
Χο. πῶϲ δʼ οὔ, τὸν ἐχθρὸν ἀνταμείβεϲθαι κακοῖϲ;
124a Ηλ. κῆρυξ μέγιϲτε τῶν ἄνω τε καὶ κάτω
124b ⟨        ⟩ Ἑρμῆ χθόνιε, κηρύξαϲ ἐμοὶ

τοὺϲ γῆϲ ἔνερθε δαίμοναϲ κλύειν ἐμὰϲ
εὐχάϲ, πατρώιων δωμάτων ἐπιϲκόπουϲ,
καὶ γαῖαν αὐτήν, ἣ τὰ πάντα τίκτεται
θρέψαϲά τʼ αὖθιϲ τῶνδε κῦμα λαμβάνει.
κἀγὼ χέουϲα τάϲδε χέρνιβαϲ νεκροῖϲ
λέγω καλοῦϲα πατέρʼ 'ἐποίκτιρόν τʼ ἐμὲ
φίλον τʼ Ὀρέϲτην φῶϲ τʼ ἄναψον ἐν δόμοιϲ.
πεπραμένοι γὰρ νῦν γέ πωϲ ἀλώμεθα
πρὸϲ τῆϲ τεκούϲηϲ, ἄνδρα δʼ ἀντηλλάξατο
Αἴγιϲθον, ὅϲπερ ϲοῦ φόνου μεταίτιοϲ.
κἀγὼ μὲν ἀντίδουλοϲ, ἐκ δὲ χρημάτων
φεύγων Ὀρέϲτηϲ ἐϲτίν, οἱ δʼ ὑπερκόπωϲ
ἐν τοῖϲι ϲοῖϲ πόνοιϲι χλίουϲιν μέγα.
ἐλθεῖν δʼ Ὀρέϲτην δεῦρο ϲὺν τύχηι τινὶ
κατεύχομαί ϲοι, καὶ ϲὺ κλῦθί μου, πάτερ,
αὐτῆι τέ μοι δὸϲ ϲωφρονεϲτέραν πολὺ
μητρὸϲ γενέϲθαι χεῖρά τʼ εὐϲεβεϲτέραν.
ἡμῖν μὲν εὐχὰϲ τάϲδε, τοῖϲ δʼ ἐναντίοιϲ
λέγω φανῆναι ϲοῦ, πάτερ, τιμάορον,
καὶ τοὺϲ κτανόνταϲ ἀντικατθανεῖν δίκηι.
ταῦτʼ ἐν μέϲωι τίθημι τῆϲ καλῆϲ ἀρᾶϲ,
κείνοιϲ λέγουϲα τήνδε τὴν κακὴν ἀράν·
ἡμῖν δὲ πομπὸϲ ἴϲθι τῶν ἐϲθλῶν ἄνω
ϲὺν θεοῖϲι καὶ γῆι καὶ δίκηι νικηφόρωι.'
τοιαῖϲδʼ ἐπʼ εὐχαῖϲ τάϲδʼ ἐπιϲπένδω χοάϲ·
ὑμᾶϲ δὲ κωκυτοῖϲ ἐπανθίζειν νόμοϲ,
παιᾶνα τοῦ θανόντοϲ ἐξαυδωμέναϲ.
Χο.         ἵετε δάκρυ καναχὲϲ ὀλόμενον
        ὀλομένωι δεϲπόται
        πρὸϲ ῥεῦμα τόδε κεδνῶν κακῶν τʼ
        ἀπότροπον, ἄγοϲ ἀπεύχετον
        κεχυμένων χοᾶν.
        κλύε δέ μοι ϲέβαϲ, κλύʼ, ὦ δέϲποτʼ, ἐξ
              ἀμαυρᾶϲ φρενόϲ.
        ὀτοτοτοτοτοτοῖ·
        ἴτω τιϲ δορυϲθενὴϲ ἀνὴρ
        ἀναλυτὴρ δόμων †Ϲκυθιτά τʼ ἐν χεροῖν
        παλίντονʼ ἐν ἔργωι† βέλη ʼπιπάλλων Ἄρηϲ

        ϲχέδιά τʼ αὐτόκωπα νωμῶν ξίφη.
Ηλ. ἔχει μὲν ἤδη γαπότουϲ χοὰϲ πατήρ·
νέου δὲ μύθου τοῦδε κοινωνήϲατε.
Χο. λέγοιϲ ἄν· ὀρχεῖται δὲ καρδία φόβωι.
Ηλ. ὁρῶ τομαῖον τόνδε βόϲτρυχον τάφωι.
Χο. τίνοϲ ποτʼ ἀνδρὸϲ ἢ βαθυζώνου κόρηϲ;
Ηλ. εὐξύμβολον τόδʼ ἐϲτὶ παντὶ δοξάϲαι.
Χο. πῶϲ οὖν παλαιὰ παρὰ νεωτέραϲ μάθω;
Ηλ. οὐκ ἔϲτιν ὅϲτιϲ πλὴν ἐμοῦ κείραιτό νιν.
Χο. ἐχθροὶ γὰρ οἷϲ προϲῆκε πενθῆϲαι τριχί.
Ηλ. καὶ μὴν ὅδʼ ἐϲτὶ κάρτʼ ἰδεῖν ὁμόπτεροϲ
Χο. ποίαιϲ ἐθείραιϲ; τοῦτο γὰρ θέλω μαθεῖν.
Ηλ. αὐτοῖϲιν ἡμῖν κάρτα προϲφερὴϲ ἰδεῖν.
Χο. μῶν οὖν Ὀρέϲτου κρύβδα δῶρον ἦν τόδε;
Ηλ. μάλιϲτʼ ἐκείνου βοϲτρύχοιϲ προϲείδεται.
Χο. καὶ πῶϲ ἐκεῖνοϲ δεῦρʼ ἐτόλμηϲεν μολεῖν;
Ηλ. ἔπεμψε χαίτην κουρίμην χάριν πατρόϲ.
Χο. οὐχ ἧϲϲον εὐδάκρυτά μοι λέγειϲ τάδε,
εἰ τῆϲδε χώραϲ μήποτε ψαύϲει ποδί.
Ηλ. κἀμοὶ προϲέϲτη καρδίαι κλυδώνιον
χολῆϲ, ἐπαίθην δʼ ὡϲ διανταίωι βέλει,
ἐξ ὀμμάτων δὲ δίψιοι πίπτουϲί μοι
ϲταγόνεϲ ἄφαρκτοι δυϲχίμου πλημυρίδοϲ
πλόκαμον ἰδούϲηι τόνδε· πῶϲ γὰρ ἐλπίϲω
ἀϲτῶν τινʼ ἄλλον τῆϲδε δεϲπόζειν φόβηϲ;
ἀλλʼ οὐδὲ μήν νιν ἡ κτανοῦϲʼ ἐκείρατο,
ἐμή γε μήτηρ, οὐδαμῶϲ ἐπώνυμον
φρόνημα παιϲὶ δύϲθεον πεπαμένη.
ἐγὼ δʼ ὅπωϲ μὲν ἄντικρυϲ τάδʼ αἰνέϲω,
εἶναι τόδʼ ἀγλάιϲμά μοι τοῦ φιλτάτου
βροτῶν Ὀρέϲτου· ϲαίνομαι δʼ ὑπʼ ἐλπίδοϲ.
φεῦ·
εἴθʼ εἶχε φωνὴν ἔμφρονʼ ἀγγέλου δίκην,
ὅπωϲ δίφροντιϲ οὖϲα μὴ ʼκινυϲϲόμην,
ἀλλʼ εὖ ϲάφʼ ἤινει τόνδʼ ἀποπτύϲαι πλόκον
εἴπερ γʼ ἀπʼ ἐχθροῦ κρατὸϲ ἦν τετμημένοϲ,
ἢ ξυγγενὴϲ ὢν εἶχε ϲυμπενθεῖν ἐμοί,
ἄγαλμα τύμβου τοῦδε καὶ τιμὴν πατρόϲ.

ἀλλʼ εἰδόταϲ μὲν τοὺϲ θεοὺϲ καλούμεθα
οἵοιϲιν ἐν χειμῶϲι ναυτίλων δίκην
ϲτροβούμεθʼ. εἰ δὲ χρὴ τυχεῖν ϲωτηρίαϲ,
ϲμικροῦ γένοιτʼ ἂν ϲπέρματοϲ μέγαϲ πυθμήν.
καὶ μὴν ϲτίβοι γε, δεύτερον τεκμήριον,
ποδῶν, ὁμοῖοι, τοῖϲ τʼ ἐμοῖϲιν ἐμφερεῖϲ·
καὶ γὰρ δύʼ ἐϲτὸν τώδε περιγραφὰ ποδοῖν,
αὐτοῦ τʼ ἐκείνου καὶ ϲυνεμπόρου τινόϲ·
πτέρναι τενόντων θʼ ὑπογραφαί μετρούμεναι
εἰϲ ταὐτὸ ϲυμβαίνουϲι τοῖϲ ἐμοῖϲ ϲτίβοιϲ·
πάρεϲτι δʼ ὠδὶϲ καὶ φρενῶν καταφθορά.
Ορ. εὔχου τὰ λοιπά, τοῖϲ θεοῖϲ τελεϲφόρουϲ
εὐχὰϲ ἐπαγγέλλουϲα, τυγχάνειν καλῶϲ.
Ηλ. ἐπεὶ τί νῦν ἕκατι δαιμόνων κυρῶ;
Ορ. εἰϲ ὄψιν ἥκειϲ ὧνπερ ἐξηύχου πάλαι.
Ηλ. καὶ τίνα ϲύνοιϲθά μοι καλουμένηι βροτῶν;
Ορ. ϲύνοιδʼ Ὀρέϲτην πολλά ϲʼ ἐκπαγλουμένην.
Ηλ. καὶ πρὸϲ τί δῆτα τυγχάνω κατευγμάτων;
Ορ. ὅδʼ εἰμί· μὴ μάτευʼ ἐμοῦ μᾶλλον φίλον.
Ηλ. ἀλλʼ ἦ δόλον τινʼ, ὦ ξένʼ, ἀμφί μοι πλέκειϲ;
Ορ. αὐτὸϲ κατʼ αὐτοῦ τἄρα μηχανορραφῶ.
Ηλ. ἀλλʼ ἐν κακοῖϲι τοῖϲ ἐμοῖϲ γελᾶν θέλειϲ;
Ορ. κἀν τοῖϲ ἐμοῖϲ ἄρʼ, εἴπερ ἔν γε τοῖϲι ϲοῖϲ.
Ηλ. ὡϲ ὄντʼ Ὀρέϲτην γάρ ϲʼ ἐγὼ προϲεννέπω;
Ορ. αὐτὸν μὲν οὖν ὁρῶϲα δυϲμαθεῖϲ ἐμέ,
κουρὰν δʼ ἰδοῦϲα τήνδε κηδείου τριχὸϲ
ἰχνοϲκοποῦϲά τʼ ἐν ϲτίβοιϲι τοῖϲ ἐμοῖϲ
ἀνεπτερώθηϲ κἀδόκειϲ ὁρᾶν ἐμέ.
ϲκέψαι τομῆι προϲθεῖϲα βόϲτρυχον τριχὸϲ
ϲαυτῆϲ ἀδελφοῦ ϲύμμετρον τῶι ϲῶι κάραι·
ἰδοῦ δʼ ὕφαϲμα τοῦτο, ϲῆϲ ἔργον χερόϲ,
ϲπάθηϲ τε πληγὰϲ ἠδὲ θήρειον γραφήν.
ἔνδον γενοῦ, χαρᾶι δὲ μὴ ʼκπλαγῆιϲ φρέναϲ,
τοὺϲ φιλτάτουϲ γὰρ οἶδα νῶιν ὄνταϲ πικρούϲ.
Ηλ. ὦ φίλτατον μέλημα δώμαϲιν πατρόϲ,
δακρυτὸϲ ἐλπὶϲ ϲπέρματοϲ ϲωτηρίου,
ἀλκῆι πεποιθὼϲ δῶμʼ ἀνακτήϲηι πατρόϲ.

ὦ τερπνὸν ὄμμα τέϲϲαραϲ μοίραϲ ἔχον
ἐμοί, προϲαυδᾶν δʼ ἔϲτʼ ἀναγκαίωϲ ἔχον
πατέρα ϲε, καὶ τὸ μητρὸϲ ἐϲ ϲέ μοι ῥέπει
ϲτέργηθρον, ἡ δὲ πανδίκωϲ ἐχθαίρεται,
καὶ τῆϲ τυθείϲηϲ νηλεῶϲ ὁμοϲπόρου·
πιϲτὸϲ δʼ ἀδελφὸϲ ἦϲθʼ ἐμοὶ ϲέβαϲ φέρων·
μόνον Κράτοϲ τε καὶ Δίκη ϲὺν τῶι τρίτωι
πάντων μεγίϲτωι Ζηνὶ ϲυγγένοιτό μοι.
Ορ. Ζεῦ Ζεῦ, θεωρὸϲ τῶνδε πραγμάτων γενοῦ,
ἰδοῦ δὲ γένναν εὖνιν αἰετοῦ πατρὸϲ
θανόντοϲ ἐν πλεκταῖϲι καὶ ϲπειράμαϲιν
δεινῆϲ ἐχίδνηϲ· τοὺϲ δʼ ἀπωρφανιϲμένουϲ
νῆϲτιϲ πιέζει λιμόϲ· οὐ γὰρ ἐντελεῖϲ
θήραν πατρώιαν προϲφέρειν ϲκηνήμαϲιν.
οὕτω δὲ κἀμὲ τήνδε τʼ, Ἠλέκτραν λέγω,
ἰδεῖν πάρεϲτί ϲοι, πατροϲτερῆ γόνον,
ἄμφω φυγὴν ἔχοντε τὴν αὐτὴν δόμων.
καίτοι θυτῆροϲ καί ϲε τιμῶντοϲ μέγα
πατρὸϲ νεοϲϲοὺϲ τούϲδʼ ἀποφθείραϲ πόθεν
ἕξειϲ ὁμοίαϲ χειρὸϲ εὔθοινον γέραϲ;
οὔτʼ αἰετοῦ γένεθλʼ ἀποφθείραϲ πάλιν
πέμπειν ἔχοιϲ ἂν ϲήματʼ εὐπιθῆ βροτοῖϲ,
οὔτʼ ἀρχικόϲ ϲοι πᾶϲ ὅδʼ αὐανθεὶϲ πυθμὴν
βωμοῖϲ ἀρήξει βουθύτοιϲ ἐν ἤμαϲιν.
κόμιζʼ, ἀπὸ ϲμικροῦ δʼ ἂν ἄρειαϲ μέγαν
δόμον, δοκοῦντα κάρτα νῦν πεπτωκέναι.
Χο. ὦ παῖδεϲ, ὦ ϲωτῆρεϲ ἑϲτίαϲ πατρόϲ,
ϲιγᾶθʼ, ὅπωϲ μὴ πεύϲεταί τιϲ, ὦ τέκνα,
γλώϲϲηϲ χάριν δὲ πάντʼ ἀπαγγελεῖ τάδε
πρὸϲ τοὺϲ κρατοῦνταϲ· οὓϲ ἴδοιμʼ ἐγώ ποτε
θανόνταϲ ἐν κηκῖδι πιϲϲήρει φλογόϲ.
Ορ. οὔτοι προδώϲει Λοξίου μεγαϲθενὴϲ
χρηϲμὸϲ κελεύων τόνδε κίνδυνον περᾶν,
κἀξορθιάζων πολλά, καὶ δυϲχειμέρουϲ
ἄταϲ ὑφʼ ἧπαρ θερμὸν ἐξαυδώμενοϲ,
εἰ μὴ μέτειμι τοῦ πατρὸϲ τοὺϲ αἰτίουϲ
τρόπον τὸν αὐτόν, ἀνταποκτεῖναι λέγων·
αὐτὸν δʼ ἔφαϲκε τῆι φίληι ψυχῆι τάδε
τείϲειν μʼ ἔχοντα πολλὰ δυϲτερπῆ κακά,

ἀποχρημάτοιϲι ζημίαιϲ ταυρούμενον·
τὰ μὲν γὰρ ἐκ γῆϲ δυϲφρόνων μειλίγματα
βροτοῖϲ πιφαύϲκων εἶπε, τὰϲ δʼ αἰνῶν νόϲουϲ,
ϲαρκῶν ἐπαμβατῆραϲ ἀγρίαιϲ γνάθοιϲ,
λειχῆναϲ ἐξέϲθονταϲ ἀρχαίαν φύϲιν,
λεύκαϲ δὲ κόρϲαιϲ τῆιδʼ ἐπαντέλλειν νόϲωι,
ἄλλαϲ τʼ ἐφώνει προϲβολὰϲ Ἐρινύων
ἐκ τῶν πατρώιων αἱμάτων τελουμέναϲ
†ὁρῶντα λαμπρὸν ἐν ϲκότωι νωμῶντʼ ὀφρύν†.
τὸ γὰρ ϲκοτεινὸν τῶν ἐνερτέρων βέλοϲ
ἐκ προϲτροπαίων ἐν γένει πεπτωκότων
καὶ λύϲϲα καὶ μάταιοϲ ἐκ νυκτῶν φόβοϲ
κινεῖ ταράϲϲει καὶ διωκάθει πόλεωϲ
χαλκηλάτωι πλάϲτιγγι λυμανθὲν δέμαϲ.
καὶ τοῖϲ τοιούτοιϲ οὔτε κρατῆροϲ μέροϲ
εἶναι μεταϲχεῖν, οὐ φιλοϲπόνδου λιβόϲ,
βωμῶν δʼ ἀπείργειν οὐχ ὁρωμένην πατρὸϲ
μῆνιν, δέχεϲθαι δʼ οὔτε ϲυλλύειν τινά,
πάντων δʼ ἄτιμον κἄφιλον θνήιϲκειν χρόνωι
κακῶϲ ταριχευθέντα παμφθάρτωι μόρωι.
τοιοῖϲδε χρηϲμοῖϲ ἆρα χρὴ πεποιθέναι;
κεἰ μὴ πέποιθα, τοὖργόν ἐϲτʼ ἐργαϲτέον·
πολλοὶ γὰρ εἰϲ ἓν ϲυμπίτνουϲιν ἵμεροι,
θεοῦ τʼ ἐφετμαὶ καὶ πατρὸϲ πένθοϲ μέγα,
καὶ πρὸϲ πιέζει χρημάτων ἀχηνία,
τὸ μὴ πολίταϲ εὐκλεεϲτάτουϲ βροτῶν,
Τροίαϲ ἀναϲτατῆραϲ εὐδόξωι φρενί,
δυοῖν γυναικοῖν ὧδʼ ὑπηκόουϲ πέλειν·
θήλεια γὰρ φρήν· εἰ δὲ μή, τάχ̓ εἴϲεται.
Χο.         ἀλλʼ ὦ μεγάλαι Μοῖραι, Διόθεν
        τῆιδε τελευτᾶν,
        ἧι τὸ δίκαιον μεταβαίνει·
        ἀντὶ μὲν ἐχθρᾶϲ γλώϲϲηϲ ἐχθρὰ
        γλῶϲϲα τελείϲθω· τοὐφειλόμενον
        πράϲϲουϲα Δίκη μέγʼ ἀυτεῖ·
        ἀντὶ δὲ πληγῆϲ φονίαϲ φονίαν

        πληγὴν τινέτω. δράϲαντα παθεῖν,
        τριγέρων μῦθοϲ τάδε φωνεῖ.
[ϲτρ. α
Ορ.         ὦ πάτερ αἰνόπατερ, τί ϲοι
        φάμενοϲ ἢ τί ῥέξαϲ
        τύχοιμʼ ἄγκαθεν οὐρίϲαϲ
        ἔνθα ϲʼ ἔχουϲιν εὐναί;
        ϲκότωι φάοϲ ἀντίμοι-
                  ρον, χάριτεϲ δʼ ὁμοίωϲ
        κέκληνται γόοϲ εὐκλεὴϲ
        †προϲθοδόμοιϲ† Ἀτρείδαιϲ.
[ϲτρ. β
Χο.         τέκνον, φρόνημα τοῦ θανόντοϲ οὐ δαμά-
              ζει πυρὸϲ μαλερὰ γνάθοϲ,
        φαίνει δʼ ὕϲτερον ὀργάϲ·
        ὀτοτύζεται δʼ ὁ θνήιϲκων,
        ἀναφαίνεται δʼ ὁ βλάπτων,
        πατέρων δὲ καὶ τεκόντων
        γόοϲ ἔνδικοϲ ματεύει
        ποινὰν ἀμφιλαφῶϲ ταραχθείϲ.
[ἀντ. α
Ηλ.         κλῦθί νυν, ὦ πάτερ, ἐν μέρει
        πολυδάκρυτα πένθη·
        δὶπαιϲ τοί ϲʼἐπιτύμβιοϲ
        θρῆνοϲ ἀναϲτενάζει.
        τάφοϲ δʼ ἱκέταϲ δέδε-
               κται φυγάδαϲ θʼ ὁμοίωϲ·
        τί τῶνδʼ εὖ, τί δʼ ἄτερ κακῶν;
        οὐκ ἀτρίακτοϲ ἄτα;
Χο.         ἀλλʼ ἔτʼ ἂν ἐκ τῶνδε θεὸϲ χρήιζων
        θείη κελάδουϲ εὐφθογγοτέρουϲ,
        ἀντὶ δὲ θρήνων ἐπιτυμβιδίων
        παιὼν μελάθροιϲ ἐν βαϲιλείοιϲ
        νεοκρᾶτα φίλον κομίϲειεν.
[ϲτρ. γ

Ορ.         εἰ γὰρ ὑπʼ Ἰλίωι
        πρόϲ τινοϲ Λυκίων, πάτερ,
        δορίτμητοϲ κατηναρίϲθηϲ·
        λιπὼν ἂν εὔκλειαν ἐν δόμοιϲιν
        τέκνων τʼ ἐν κελεύθοιϲ
               ἐπιϲτρεπτὸν αἰῶ
        κτίϲαϲ πολύχωϲτον ἂν εἶχεϲ
        τάφον διαποντίου γᾶϲ
        δώμαϲιν εὐφόρητον.
[ἀντ. β
Χο.         φίλοϲ φίλοιϲι τοῖϲ ἐκεῖ καλῶϲ θανοῦ-
              ϲιν, κατὰ χθονὸϲ ἐμπρέπων
        ϲεμνότιμοϲ ἀνάκτωρ
        πρόπολόϲ τε τῶν μεγίϲτων
        χθονίων ἐκεῖ τυράννων·
        βαϲιλεὺϲ γὰρ ἦϲθʼ ὄφρʼ ἔζηϲ
        μόριμον λάχοϲ †πιμπλάντων
        χεροῖν πειϲίβροτόν τε βάκτρον†.
[ἀντ. γ
Ηλ.         μηδʼ ὑπὸ Τρωίαϲ
        τείχεϲι φθίμενοϲ, πάτερ,
        μετʼ ἄλλωι δουρικμῆτι λαῶι
        παρὰ Ϲκαμάνδρου πόρον τεθάφθαι·
        πάροϲ δʼ οἱ κτανόντεϲ
               νιν οὕτωϲ δαμῆναι
        ⟨        ⟩ θανατηφόρον αἶϲαν
        πρόϲω τινὰ πυνθάνεϲθαι
        τῶνδε πόνων ἄπειρον.
Χο.         ταῦτα μέν, ὦ παῖ, κρείϲϲονα χρυϲοῦ,
        μεγάληϲ δὲ τύχηϲ καὶ ὑπερβορέου
        μείζονα φωνεῖϲ· δύναϲαι γάρ.
        ἀλλὰ διπλῆϲ γὰρ τῆϲδε μαράγνηϲ
        δοῦποϲ ἱκνεῖται· τῶν μὲν ἀρωγοὶ
        κατὰ γῆϲ ἤδη, τῶν δὲ κρατούντων
        χέρεϲ οὐχ ὅϲιαι †ϲτυγερῶν τούτων

        παιϲὶ δὲ μᾶλλον γεγένηται†.
[ϲτρ. δ
Ορ.         τοῦτο διαμπερὲϲ οὖϲ
        ἵκεθʼ ἅπερ τε βέλοϲ·
        Ζεῦ Ζεῦ, κάτωθεν ἀμπέμπειν
        ὑϲτερόποινον ἄταν
        βροτῶν τλήμονι καὶ πανούργωι
        χειρί· τοκεῦϲι δʼ ὅμωϲ τελεῖται.
[ϲτρ. ε
Χο.         ἐφυμνῆϲαι γένοιτό μοι πευ-
               κάεντʼ ὀλολυγμὸν ἀνδρὸϲ
        θεινομένου γυναικόϲ
               τʼ ὀλλυμέναϲ· τί γὰρ κεύ-
               θω φρενὸϲ οἷον ἔμπαϲ
        ποτᾶται πάροιθʼ; ἐκ δὲ πρώιραϲ
        δριμὺϲ ἄηται κραδίαϲ
        θυμόϲ, ἔγκοτον ϲτύγοϲ.
[ἀντ. δ
Ηλ.         καὶ πότʼ ἂν ἀμφιθαλὴϲ
        Ζεὺϲ ἐπὶ χεῖρα βάλοι,
        φεῦ φεῦ, κάρανα δαΐξαϲ;
        πιϲτὰ γένοιτο χώραι.
        δίκαν δʼ ἐξ ἀδίκων ἀπαιτῶ·
        κλῦτε δὲ Γᾶ χθονίων τε τιμαί.
Χο.         ἀλλὰ νόμοϲ μὲν φονίαϲ ϲταγόναϲ
        χυμέναϲ ἐϲ πέδον ἄλλο προϲαιτεῖν
        αἷμα· βοᾶι γὰρ λοιγὸϲ Ἐρινὺν
        παρὰ τῶν πρότερον φθιμένων ἄτην
        ἑτέραν ἐπάγουϲαν ἐπʼ ἄτηι.
[ϲτρ. ζ
Ορ.         πόποι δᾶ νερτέρων τυραννίδεϲ·
        πολυκρατεῖϲ ἴδεϲθε φθιμένων Ἀραί,
        ἴδεϲθʼ Ἀτρειδᾶν τὰ λοίπʼ ἀμηχάνωϲ
        ἔχοντα καὶ δωμάτων ἄτιμα· πᾶι
        τιϲ τράποιτʼ ἄν, ὦ Ζεῦ;

[ἀντ. ε
Χο.         πέπαλται δαὖτέ μοι φίλον κῆρ,
             τόνδε κλύουϲαν οἶκτον·
        καὶ τότε μὲν δύϲελπιϲ,
             ϲπλάγχνα δέ μοι κελαινοῦ-
             ται πρὸϲ ἔποϲ κλυούϲαι·
        ὅταν δʼ αὖτʼ †ἐπαλκὲϲ θραρέ†
        ⟨        ⟩ ἀπέϲταϲεν ἄχοϲ
        †πρὸϲ τὸ φανεῖϲθαι† μοι καλῶϲ.
[ἀντ. ζ
Ηλ.         τί δʼ ἂν φάντεϲ τύχοιμεν; ἦ τάπερ
        πάθομεν ἄχεα πρόϲ γε τῶν τεκομένων;
        πάρεϲτι ϲαίνειν, τὰ δʼ οὔτι θέλγεται·
        λύκοϲ γὰρ ὥϲτʼ ὠμόφρων ἄϲαντοϲ ἐκ
               ματρόϲ ἐϲτι θυμόϲ.
[ϲτρ. η
Χο.         ἔκοψα κομμὸν Ἄριον ἔν τε Κιϲϲίαϲ
        νόμοιϲ ἰηλεμιϲτρίαϲ·
        ἀπρικτόπληκτα πολυπάλακτα δʼ ἦν ἰδεῖν
        ἐπαϲϲυτεροτριβῆ τὰ χερὸϲ ὀρέγματα
        ἄνωθεν ἀνέκαθεν, κτύπωι δʼ ἐπερρόθει
        κροτητόν ἀμὸν καὶ πανάθλιον κάρα.
[ϲτρ. θ
Ηλ.         ἰὼ ἰὼ δαΐα
               πάντολμε μᾶτερ, δαΐαιϲ ἐν ἐκφοραῖϲ
        ἄνευ πολιτᾶν ἄνακτʼ
               ἄνευ δὲ πενθημάτων
        ἔτλαϲ ἀνοίμωκτον ἄνδρα θάψαι.
Ορ.
[ϲτρ. ι.
        τὸ πᾶν ἀτίμωϲ ἔρεξαϲ, οἴμοι,
        πατρὸϲ δʼ ἀτίμωϲιν ἆρα τείϲειϲ
        ἕκατι μὲν δαιμόνων,
        ἕκατι δʼ ἀμᾶν χερῶν·

        ἔπειτʼ ἐγὼ νοϲφίϲαϲ ⟨ϲʼ⟩ ὀλοίμαν.
[ἀντ. ι
Χο.         ἐμαϲχαλίϲθη δέ γʼ, ὡϲ τὸδʼ εἰδῆιϲ·
        ἔπραϲϲε δʼ ἅπερ νιν ὧδε θάπτει,
        μόρον κτίϲαι μωμένα
        ἄφερτον αἰῶνι ϲῶι·
        κλύειϲ πατρώιουϲ δύαϲ ἀτίμουϲ.
[ἀντ. η
Ηλ.         λέγειϲ πατρῶιον μόρον· ἐγὼ δʼ ἀπεϲτάτουν
        ἄτιμοϲ, οὐδὲν ἀξία,
        μυχῶι δʼ ἄφερκτοϲ πολυϲινοῦϲ κυνὸϲ δίκαν
        ἑτοιμότερα γέλωτοϲ ἀνέφερον λίβη
        χέουϲα πολύδακρυν γόυν κεκρυμμένα.
        τοιαῦτ' ἀκούων ⟨        ⟩ ἐν φρεϲὶν γράφου.
[ἀντ. θ
Χο.         ⟨γράφου,⟩ διʼ ὤτων δὲ ϲυν-
                τέτραινε μῦθον ἡϲύχωι φρενῶν βάϲει·
        τὰ μὲν γὰρ οὕτωϲ ἔχει,
                τὰ δʼ αὐτὸϲ ὄργα μαθεῖν·
        πρέπει δʼ ἀκάμπτωι μένει καθήκειν.
[ϲτρ. κ
Ορ.         ϲέ τοι λέγω, ξυγγενοῦ πάτερ φίλοιϲ.
Ηλ.         ἐγὼ δʼ ἐπιφθέγγομαι κεκλαυμένα.
Χο.         ϲτάϲιϲ δὲ πάγκοινοϲ ἅδʼ ἐπιρροθεῖ·
        ἄκουϲον ἐϲ φάοϲ μολών,
        ξὺν δὲ γενοῦ πρὸϲ ἐχθρούϲ.
[ἀντ. κ
Ορ.         Ἄρηϲ Ἄρει ξυμβαλεῖ, Δίκαι Δίκα.
Ηλ.         ἰὼ θεοί, κραίνετʼ ἐνδίκωϲ ⟨λιτάϲ⟩.
Χο.         τρόμοϲ μʼ ὑφέρπει κλύουϲαν εὐγμάτων·
        τὸ μόρϲιμον μένει πάλαι,
        ξὺν δὲ γενοῦ πρὸϲ ἐχθρούϲ.
[ϲτρ. λ
        ὦ πόνοϲ ἐγγενήϲ,
        καὶ παράμουϲοϲ ἄταϲ

        αἱματόεϲϲα πλαγά,
        ἰὼ δύϲτονʼ ἄφερτα κήδη,
        ἰὼ δυϲκατάπαυϲτον ἄλγοϲ.
[ἀντ. λ
        δώμαϲιν ἔμμοτον
        τῶνδʼ ἄκοϲ οὐκ ἀπʼ ἄλλων
        ἔκτοθεν, ἀλλʼ ἀπʼ αὐτῶν,
        δι' ὠμὰν ἔριν αἱματηράν·
        θεῶν ⟨τῶν⟩ κατὰ γᾶϲ ὅδʼ ὕμνοϲ.
        ἀλλὰ κλύοντεϲ, μάκαρεϲ χθόνιοι,
        τῆϲδε κατευχῆϲ πέμπετʼ ἀρωγὴν
        παιϲὶν προφρόνωϲ ἐπὶ νίκηι.
Ορ. πάτερ τρόποιϲιν οὐ τυραννικοῖϲ θανών,
αἰτουμένωι μοι δὸϲ κράτοϲ τῶν ϲῶν δόμων.
Ηλ. κἀγώ, πάτερ, τοιάνδε ϲου χρείαν ἔχω,
†φυγεῖν μέγαν προϲθεῖϲαν Αἰγίϲθωι ⟨        ⟩†.
Ορ. οὕτω γὰρ ἄν ϲοι δαῖτεϲ ἔννομοι βροτῶν
κτιζοίατʼ· εἰ δὲ μή, παρʼ εὐδείπνοιϲ ἔϲηι
ἄτιμοϲ ἐμπύροιϲι κνιϲωτοῖϲ χθονόϲ.
Ηλ. κἀγὼ χοάϲ ϲοι τῆϲ ἐμῆϲ παγκληρίαϲ
οἴϲω πατρώιων ἐκ δόμων γαμηλίουϲ,
πάντων δὲ πρῶτον τόνδε πρεϲβεύϲω τάφον.
Ορ. ὦ γαῖʼ, ἄνεϲ μοι πατέρʼ ἐποπτεῦϲαι μάχην.
Ηλ. ὦ Περϲέφαϲϲα, δὸϲ δέ γʼ εὔμορφον κράτοϲ.
Ορ. μέμνηϲο λουτρῶν οἷϲ ἐνοϲφίϲθηϲ, πάτερ.
Ηλ. μέμνηϲο δʼ ἀμφίβληϲτρον ὡϲ ἐκαίνιϲαϲ.
Ορ. πέδαιϲ γʼ ἀχαλκεύτοιϲι θηρευθείϲ, πάτερ.
Ηλ. αἰϲχρῶϲ τε βουλευτοῖϲιν ἐν καλύμμαϲιν.
Ορ.          ἆρʼ ἐξεγείρηι τοῖϲδʼ ὀνείδεϲιν, πάτερ;
Ηλ. ἆρʼ ὀρθὸν αἴρειϲ φίλτατον τὸ ϲὸν κάρα;
Ορ. ἤτοι Δίκην ἴαλλε ϲύμμαχον φίλοιϲ
ἢ τὰϲ ὁμοίαϲ ἀντίδοϲ λαβὰϲ λαβεῖν,
εἴπερ κρατηθειϲ γʼ ἀντινικῆϲαι θέλειϲ.
Ηλ. καὶ τῆϲδʼ ἄκουϲον λοιϲθίου βοῆϲ, πάτερ·
ἰδὼν νεοϲϲοὺϲ τούϲδʼ ἐφημένουϲ τάφωι
οἴκτιρε θῆλυν ἄρϲενόϲ θʼ ὁμοῦ γόον.
Ορ. καὶ μὴ ʼξαλείψηιϲ ϲπέρμα Πελοπιδῶν τόδε·
οὕτω γὰρ οὐ τέθνηκαϲ οὐδέ περ θανών.

Ηλ. παῖδεϲ γὰρ ἀνδρὶ κληδόνοϲ ϲωτήριοι
θανόντι, φελλοὶ δ' ὣϲ ἄγουϲι δίκτυον
τὸν ἐκ βυθοῦ κλωϲτῆρα ϲώιζοντεϲ λίνου.
Ορ. ἄκουʼ· ὑπὲρ ϲοῦ τοιάδ' ἔϲτʼ ὀδύρματα,
αὐτὸϲ δὲ ϲώιζηι τόνδε τιμήϲαϲ λόγον.
Χο. καὶ μὴν ἀμεμφῆ τόνδʼ ἐτείνατον λόγον,
τίμημα τύμβου τῆϲ ἀνοιμώκτου τύχηϲ·
τὰ δ' ἄλλʼ, ἐπειδὴ δρᾶν κατώρθωϲαι φρενί,
ἔρδοιϲ ἂν ἤδη δαίμονοϲ πειρώμενοϲ.
Ορ. ἔϲται· πυθέϲθαι δʼ οὐδέν ἐϲτʼ ἔξω δρόμου
πόθεν χοὰϲ ἔπεμψεν, ἐκ τίνοϲ λόγου
μεθύϲτερον τιμῶϲʼ ἀνήκεϲτον πάθοϲ.
θανόντι δʼ οὐ φρονοῦντι δειλαία χάριϲ
ἐπέμπετʼ· οὐκ ἔχοιμʼ ἂν εἰκάϲαι τόδε·
τὰ δῶρα μείω δʼ ἐϲτὶ τῆϲ ἁμαρτίαϲ·
τὰ πάντα γάρ τιϲ ἐκχέαϲ ἀνθʼ αἵματοϲ
ἑνόϲ, μάτην ὁ μόχθοϲ. ὧδʼ ἔχει λόγοϲ.
θέλοντι δ', εἴπερ οἶϲθʼ, ἐμοὶ φράϲον τάδε.
Χο. οἶδʼ, ὦ τέκνον, παρῆ γάρ· ἔκ τʼ ὀνειράτων
καὶ νυκτιπλάγκτων δειμάτων πεπαλμένη
χοὰϲ ἔπεμψε τάϲδε δύϲθεοϲ γυνή.
Ορ. ἦ καὶ πέπυϲθε τοὖναρ ὥϲτʼ ὀρθῶϲ φράϲαι;
Χο. τεκεῖν δράκοντʼ ἔδοξεν, ὡϲ αὐτὴ λέγει.
Ορ. καὶ ποῖ τελευτᾶι καὶ καρανοῦται λόγοϲ;
Χο. ἐν ϲπαργάνοιϲι παιδὸϲ ὁρμίϲαι δίκην.
Ορ. τίνοϲ βορᾶϲ χρήιζοντα, νεογενὲϲ δάκοϲ;
Χο. αὐτὴ προϲέϲχε μαϲτὸν ἐν τὠνείρατι.
Ορ. καὶ πῶϲ ἄτρωτον οὖθαρ ἦν ὑπὸ ϲτύγουϲ;
Χο. ὥϲτ' ἐν γάλακτι θρόμβον αἵματοϲ ϲπάϲαι.
Ορ. οὔτοι μάταιον ἂν τόδʼ ὄψανον πέλοι.
Χο. ἡ δʼ ἐξ ὕπνου κέκλαγγεν ἐπτοημένη,
πολλοὶ δʼ ἀνήιθοντʼ ἐκτυφλωθέντεϲ ϲκότωι
λαμπτῆρεϲ ἐν δόμοιϲι δεϲποίνηϲ χάριν.
πέμπει δʼ ἔπειτα τάϲδε κηδείουϲ χοάϲ,
ἄκοϲ τομαῖον ἐλπίϲαϲα πημάτων.
Ορ. ἀλλʼ εὔχομαι γῆι τῆιδε καὶ πατρὸϲ τάφωι
τοὔνειρον εἶναι τοῦτʼ ἐμοὶ τελεϲφόρον.

κρίνω δέ τοί νιν ὥϲτε ϲυγκόλλωϲ ἔχειν·
εἰ γὰρ τὸν αὐτὸν χῶρον ἐκλιπὼν ἐμοὶ
οὕφιϲ †επᾶϲα ϲπαργανηπλείζετο†
καὶ μαϲτὸν ἀμφέχαϲκʼ ἐμὸν θρεπτήριον
θρόμβωι τʼ ἔμειξεν αἵματοϲ φίλον γάλα,
ἡ δʼ ἀμφὶ τάρβει τῶιδʼ ἐπώιμωξεν πάθει,
δεῖ τοί νιν, ὡϲ ἔθρεψεν ἔκπαγλον τέραϲ,
θανεῖν βιαίωϲ· ἐκδρακοντωθεὶϲ δʼ ἐγὼ
κτείνω νιν, ὡϲ τοὔνειρον ἐννέπει τόδε.
Χο. τεραϲκόπον δὴ τῶνδέ ϲʼ αἱροῦμαι πέρι·
γένοιτο δʼ οὕτωϲ. τἄλλα δʼ ἐξηγοῦ φίλοιϲ,
τοὺϲ μέν τι ποιεῖν, τοὺϲ δὲ μή τι δρᾶν λέγων.
Ορ. ἁπλοῦϲ ὁ μῦθοϲ· τήνδε μέν ϲτείχειν ἔϲω·
αἰνῶ δὲ κρύπτειν τάϲδε ϲυνθήκαϲ ἐμάϲ,
ὡϲ ἂν δόλωι κτείναντεϲ ἄνδρα τίμιον
δόλωι γε καὶ ληφθῶϲιν, ἐν ταὐτῶι βρόχωι
θανόντεϲ, ἧι καὶ Λοξίαϲ ἐφήμιϲεν
ἄναξ Ἀπόλλων, μάντιϲ ἀψευδὴϲ τὸ πρίν.
ξένωι γὰρ εἰκώϲ, παντελῆ ϲαγὴν ἔχων,
ἥξω ϲὺν ἀνδρὶ τῶιδʼ ἐφʼ ἑρκείουϲ πύλαϲ
Πυλάδηι †ξένοϲ τε† καὶ δορύξενοϲ δόμων·
ἄμφω δὲ φωνὴν ἥϲομεν Παρνηϲϲίδα
γλώϲϲηϲ ἀυτὴν Φωκίδοϲ μιμουμένω.
καὶ δὴ θυρωρῶν οὔτιϲ ἂν φαιδρᾶι φρενὶ
δέξαιτʼ, ἐπειδὴ δαιμονᾶι δόμοϲ κακοῖϲ·
μενοῦμεν οὕτωϲ ὥϲτʼ ἐπεικάζειν τινὰ
δόμουϲ παραϲτείχοντα καὶ τάδʼ ἐννέπειν·
'τί δὴ πύληϲι τὸν ἱκέτην ἀπείργεται
Αἴγιϲθοϲ, εἴπερ οἶδεν ἔνδημοϲ παρών;'
εἰ δʼ οὖν ἀμείψω βαλὸν ἑρκείων πυλῶν
κἀκεῖνον ἐν θρόνοιϲιν εὑρήϲω πατρόϲ,
ἦ καὶ μολὼν ἔπειτά μοι κατὰ ϲτόμα
ἐρεῖ· ϲάφʼ ἴϲθι, καὶ κατʼ ὀφθαλμοὺϲ καλεῖ·
πρὶν αὐτὸν εἰπεῖν 'ποδαπὸϲ ὁ ξένοϲ;' νεκρὸν
θήϲω, ποδώκει περιβαλὼν χαλκεύματι·
φόνου δʼ Ἐρινὺϲ οὐχ ὑπεϲπανιϲμένη
ἄκρατον αἷμα πίεται τρίτην πόϲιν.
νῦν οὖν ϲὺ μὲν φύλαϲϲε τἀν οἴκωι καλῶϲ,
ὅπωϲ ἂν ἀρτίκολλα ϲυμβαίνηι τάδε,

ὑμῖν δʼ ἐπαινῶ γλῶϲϲαν εὔφημον φέρειν
ϲιγᾶν θʼ ὅπου δεῖ καὶ λέγειν τὰ καίρια·
τὰ δʼ ἄλλα τούτωι δεῦρʼ ἐποπτεῦϲαι λέγω,
ξιφηφόρουϲ ἀγῶναϲ ὀρθώϲαντί μοι.
[ϲτρ. α
Χο.         πολλὰ μὲν γᾶ τρέφει
             δεινὰ δειμάτων ἄχη,
        πόντιαί τʼ ἀγκάλαι κνωδάλων
        ἀνταίων βροτοῖϲι πλή-
             θουϲι· βλάπτουϲι καὶ πεδαίχμιοι
        λαμπάδεϲ πεδάοροι
        πτανά τε καὶ πεδοβάμονα· κἀνεμόεντʼ ἂν
        αἰγίδων φράϲαι κότον.
[ἀντ. α
        ἀλλʼ ὑπέρτολμον ἀν-
                δρὸϲ φρόνημα τίϲ λέγοι
        καὶ γυναικῶν φρεϲὶν τλημόνων
        παντόλμουϲ ἔρωταϲ, ἄ-
               ταιϲι ⟨        ⟩ ϲυννόμουϲ βροτῶν;
        ξυζύγουϲ δʼ ὁμαυλίαϲ
        θηλυκρατὴϲ ἀπέρωτοϲ ἔρωϲ παρανικᾶι
        κνωδάλων τε καὶ βροτῶν.
[ϲτρ. β
        ἴϲτω δʼ ὅϲτιϲ οὐχ ὑπόπτεροϲ
        φροντίϲιν, δαεὶϲ
        τὰν ἁ παιδολυμὰϲ τάλαινα Θεϲτιὰϲ μήϲατο
        πυρδαὴϲ γυνὰ πρόνοι-
               αν καταίθουϲα παιδὸϲ δαφοινὸν
        δαλὸν ἥλικ', ἐπεὶ μολὼν
        ματρόθεν κελάδηϲε,
        ξύμμετρόν τε διαὶ βίου
        μοιρόκραντον ἐϲ ἦμαρ.
[ἀντ. β
        ἄλλαν δʼ ἦν τινʼ ἐν λόγοιϲ ϲτυγεῖν,
        φοινίαν κόραν,
        ἅτʼ ἐχθρῶν ὕπερ φῶτʼ ἀπώλεϲεν φίλον, Κρητικοῖϲ

        χρυϲεοκμήτοιϲιν ὅρ-
               μοιϲ πιθήϲαϲα, δώροιϲι Μίνω,
        Νῖϲον ἀθανάταϲ τριχὸϲ
        νοϲφίϲαϲʼ ἀπροβούλωι
        πνέονθʼ ἁ κυνόφρων ὕπνωι·
        κιγχάνει δέ νιν Ἑρμῆϲ.
[ϲτρ. γ
        ἐπεὶ δʼ ἐπεμνηϲάμαν ἀμειλίχων
        πόνων, †ἀκαίρωϲ δὲ† δυϲφιλέϲ γαμή-
               λευμʼ ἀπεύχετον δόμοιϲ
        γυναικοβούλουϲ τε μήτιδαϲ φρενῶν
        ἐπʼ ἀνδρὶ τευχεϲφόρωι
        †ἐπʼ ἀνδρὶ δηίοιϲ ἐπικότω ϲέβαϲ†·
        τίω δʼ ἀθέρμαντον ἑϲτίαν δόμων
        γυναικείαν ⟨τʼ⟩ ἄτολμον αἰχμάν.
[ἀντ. γ
        κακῶν δὲ πρεϲβεύεται τὸ Λήμνιον
        λόγωι, γοᾶται δὲ δημόθεν κατά-
               πτυϲτον, ἤικαϲεν δέ τιϲ
        τὸ δεινὸν αὖ Λημνίοιϲι πήμαϲιν.
        θεοϲτυγήτωι δʼ ἄγει
        βροτοῖϲ ἀτιμωθὲν οἴχεται γένοϲ·
        ϲέβει γὰρ οὔτιϲ τὸ δυϲφιλὲϲ θεοῖϲ.
        τί τῶνδ' οὐκ ἐνδίκωϲ ἀγείρω;
[ϲτρ. δ
        τὸ δʼ ἄγχι πλευμόνων ξίφοϲ
        διανταίαν ὀξυπευκὲϲ οὐτᾶι
        διαὶ Δίκαϲ †τὸ μὴ θέμιϲ γὰρ οὐ†
        λὰξ πέδοι πατουμέναϲ,
        τὸ πᾶν Διὸϲ ϲέβαϲ παρεκ-
                  βάντοϲ οὐ θεμιϲτῶϲ.
[ἀντ. δ
        Δίκαϲ δʼ ἐρείδεται πυθμήν,
        προχαλκεύει δʼ Αἶϲα φαϲγανουργόϲ·
        τέκνον δʼ ἐπειϲφέρει δόμοιϲ
        αἱμάτων παλαιτέρων
        τίνειν μύϲοϲ χρόνωι κλυτὰ
               βυϲϲόφρων Ἐρινύϲ.

Ορ. παῖ παῖ, θύραϲ ἄκουϲον ἑρκείαϲ κτύπον.
τίϲ ἔνδον, ὦ παῖ παῖ μάλʼ αὖθιϲ, ἐν δόμοιϲ;
τρίτον τόδʼ ἐκπέραμα δωμάτων καλῶ,
εἴπερ φιλόξενʼ ἐϲτὶν Αἰγιϲθου διαί.
ΟΙΚΕΤΗϹ εἶἑν, ἀκούω· ποδαπὸϲ ὁ ξένοϲ; πόθεν;
Ορ. ἄγγελλε τοῖϲι κυρίοιϲι δωμάτων,
πρὸϲ οὕϲπερ ἥκω καὶ φέρω καινοὺϲ λόγουϲ.
τάχυνε δʼ, ὡϲ καὶ νυκτὸϲ ἅρμʼ ἐπείγεται
ϲκοτεινόν, ὥρα δʼ ἐμπόρουϲ μεθιέναι
ἄγκυραν ἐν δόμοιϲι πανδόκοιϲ ξένων.
ἐξελθέτω τιϲ δωμάτων τελεϲφόροϲ
γυνὴ τόπαρχοϲ, ἄνδρα δʼ εὐπρεπέϲτερον·
αἰδὼϲ γὰρ ἐν λέϲχαιϲιν οὖϲʼ ἐπαργέμουϲ
λόγουϲ τίθηϲιν. εἶπε θαρϲήϲαϲ ἀνὴρ
πρὸϲ ἄνδρα κἀϲήμηνεν ἐμφανὲϲ τέκμαρ.
ΚΛΥΤΑΙΜΗϹΤΡΑ ξένοι, λέγοιτʼ ἂν εἴ τι δεῖ· πάρεϲτι γὰρ
ὁποῖάπερ δόμοιϲι τοῖϲδʼ ἐπεικότα,
καὶ θερμὰ λουτρὰ καὶ πόνων θελκτηρία
ϲτρωμνὴ δικαίων τʼ ὀμμάτων παρουϲία.
εἰ δʼ ἄλλο πρᾶξαι δεῖ τι βουλιώτερον,
ἀνδρῶν τόδʼ ἐϲτὶν ἔργον, οἷϲ κοινώϲομεν.
Ορ. ξένοϲ μέν εἰμι Δαυλιεὺϲ ἐκ Φωκέων,
ϲτείχοντα δʼ αὐτόφορτον οἰκείαι ϲαγῆι
ἐϲ Ἄργοϲ, ὥϲπερ δεῦρʼ ἀπεζύγην πόδαϲ,
ἀγνὼϲ πρὸϲ ἀγνῶτʼ εἶπε ϲυμβαλὼν ἀνὴρ
ἐξιϲτορήϲαϲ καὶ ϲαφηνίϲαϲ ὁδόν,
Ϲτροφίοϲ ὁ Φωκεύϲ· πεύθομαι γὰρ ἐν λόγωι·
'ἐπείπερ ἄλλωϲ, ὦ ξένʼ, εἰϲ Ἄργοϲ κίειϲ,
πρὸϲ τοὺϲ τεκόνταϲ πανδίκωϲ μεμνημένοϲ
τεθνεῶτʼ Ὀρέϲτην εἰπέ, μηδαμῶϲ λάθηι·
εἴτʼ οὖν κομίζειν δόξα νικήϲει φίλων,
εἴτʼ οὖν μέτοικον, εἰϲ τὸ πᾶν ἀεὶ ξένον,
θάπτειν, ἐφετμὰϲ τάϲδε πόρθμευϲον πάλιν.
νῦν γὰρ λέβητοϲ χαλκέου πλευρώματα
ϲποδὸν κέκευθεν ἀνδρὸϲ εὖ κεκλαυμένου.'
τοϲαῦτʼ ἀκούϲαϲ εἶπον. εἰ δὲ τυγχάνω
τοῖϲ κυρίοιϲι καὶ προϲήκουϲιν λέγων

οὐκ οἶδα, τὸν τεκόντα δʼ εἰκὸϲ εἰδέναι.
Κλ. οἲ ʼγώ, κατʼ ἄκραϲ †ἐνπᾶϲ† ὡϲ πορθούμεθα.
ὦ δυϲπάλαιϲτε τῶνδε δωμάτων Ἀρά,
ὡϲ πόλλʼ ἐπωπᾶιϲ κἀκποδὼν εὖ κείμενα·
τόξοιϲ πρόϲωθεν εὐϲκόποιϲ χειρουμένη
φίλων ἀποψιλοῖϲ με τὴν παναθλίαν.
καὶ νῦν Ὀρέϲτηϲ, ἦν γὰρ εὐβούλωϲ ἔχων,
ἔξω κομίζων ὀλεθρίου πηλοῦ πόδα
⟨                                                    ⟩
νῦν δʼ ἥπερ ἐν δόμοιϲι βακχείαϲ κακῆϲ
ἰατρὸϲ ἐλπὶϲ ἦν, προδοῦϲαν ἔγγραφε.
Ορ. ἐγὼ μὲν οὖν ξένοιϲιν ὧδʼ εὐδαίμοϲιν
κεδνῶν ἕκατι πραγμάτων ἂν ἤθελον
γνωτὸϲ γενέϲθαι καὶ ξενωθῆναι· τί γὰρ
ξένου ξένοιϲίν ἐϲτιν εὐμενέϲτερον;
πρὸϲ δυϲϲεβείαϲ ⟨δʼ⟩ ἦν ἐμοὶ τόδʼ ἐν φρεϲίν,
τοιόνδε πρᾶγμα μὴ καρανῶϲαι φίλοιϲ
καταινέϲαντα καὶ κατεξενωμένον.
Κλ. οὔτοι κυρήϲειϲ μεῖον ἀξίων ϲέθεν,
οὐδʼ ἧϲϲον ἂν γένοιο δώμαϲιν φίλοϲ.
ἄλλοϲ δʼ ὁμοίωϲ ἦλθεν ἂν τάδʼ ἀγγελῶν.
ἀλλʼ ἔϲθʼ ὁ καιρὸϲ ἡμερεύονταϲ ξένουϲ
μακρᾶϲ κελεύθου τυγχάνειν τὰ πρόϲφορα·
ἄγʼ αὐτὸν εἰϲ ἀνδρῶναϲ εὐξένουϲ δόμων,
ὀπιϲθόπουν τε τοῦδε καὶ ξυνέμπορον,
κἀκεῖ κυρούντων δώμαϲιν τὰ πρόϲφορα.
αἰνῶ δὲ πράϲϲειν ὡϲ ὑπευθύνωι τάδε.
ἡμεῖϲ δὲ ταῦτα τοῖϲ κρατοῦϲι δωμάτων
κοινώϲομέν τε κοὐ ϲπανίζοντεϲ φίλων
βουλευϲόμεϲθα τῆϲδε ϲυμφορᾶϲ πέρι.
Χο.         εἶἑν, φίλιαι δμωίδεϲ οἴκων,
        πότε δὴ ϲτομάτων
        δείξομεν ἰϲχὺν ἐπʼ Ὀρέϲτηι;
        ὦ πότνια χθὼν καὶ πότνιʼ ἀκτὴ
        χώματοϲ, ἣ νῦν ἐπὶ ναυάρχωι
        ϲώματι κεῖϲαι τῶι βαϲιλείωι,

        νῦν ἐπάκουϲον, νῦν ἐπάρηξον·
        νῦν γὰρ ἀκμάζει Πειθὼ δολίαν
        ξυγκαταβῆναι, χθόνιον δʼ Ἑρμῆν
        καὶ τὸν νύχιον τοῖϲδʼ ἐφοδεῦϲαι
        ξιφοδηλήτοιϲιν ἀγῶϲιν.
ἔοικεν ἁνὴρ ὁ ξένοϲ τεύχειν κακόν.
τροφὸν δʼ Ὀρέϲτου τήνδʼ ὁρῶ κεκλαυμένην·
ποῖ δὴ πατεῖϲ, Κίλιϲϲα, δωμάτων πύλαϲ;
λύπη δʼ ἄμιϲθόϲ ἐϲτί ϲοι ξυνέμποροϲ.
ΤΡΟΦΟϹ Αἴγιϲθον ἡ κρατοῦϲα τοῖϲ ξένοιϲ καλεῖν
ὅπωϲ τάχιϲτʼ ἄνωγεν, ὡϲ ϲαφέϲτερον
ἀνὴρ ἀπʼ ἀνδρὸϲ τὴν νεάγγελτον φάτιν
ἐλθὼν πύθηται τήνδε. πρὸϲ μὲν οἰκέταϲ
θέτο ϲκυθρωπῶν πένθοϲ ὀμμάτων, γέλων
κεύθουϲʼ ἐπʼ ἔργοιϲ διαπεπραγμένοιϲ καλῶϲ
κείνηι, δόμοιϲ δὲ τοῖϲδε παγκάκωϲ ἔχειν,
φήμηϲ ὕφʼ, ἧϲ ἤγγειλαν οἱ ξένοι τορῶϲ.
ἦ δὴ κλύων ἐκεῖνοϲ εὐφρανεῖ νόον
εὖτʼ ἂν πύθηται μῦθον. ὦ τάλαινʼ ἐγώ,
ὥϲ μοι τὰ μὲν παλαιὰ ϲυγκεκραμένα
ἄλγη δύϲοιϲτα τοῖϲδʼ ἐν Ἀτρέωϲ δόμοιϲ
τυχόντʼ ἐμὴν ἤλγυνεν ἐν ϲτέρνοιϲ φρένα·
ἀλλʼ οὔτι πω τοιόνδε πῆμʼ ἀνεϲχόμην·
τὰ μὲν γὰρ ἄλλα τλημόνωϲ ἤντλουν κακά,
φίλον δʼ Ὀρέϲτην, τῆϲ ἐμῆϲ ψυχῆϲ τριβήν,
ὃν ἐξέθρεψα μητρόθεν δεδεγμένη
καὶ νυκτιπλάγκτων ὀρθίων κελευμάτων
⟨                                                             ⟩
καὶ πολλὰ καὶ μοχθήρʼ ἀνωφέλητʼ ἐμοὶ
τλάϲηι· τὸ μὴ φρονοῦν γὰρ ὡϲπερεὶ βοτὸν
τρέφειν ἀνάγκη, πῶϲ γὰρ οὔ; τρόπωι φρενόϲ·
οὐ γάρ τι φωνεῖ παῖϲ ἔτʼ ὢν ἐν ϲπαργάνοιϲ
εἰ λιμὸϲ ἢ δίψη τιϲ ἢ λιψουρία
ἔχει· νέα δὲ νηδὺϲ αὐτάρκηϲ τέκνων.
τούτων πρόμαντιϲ οὖϲα, πολλὰ δʼ οἴομαι
ψευϲθεῖϲα, παιδὸϲ ϲπαργάνων φαιδρύντρια,
κναφεὺϲ τροφεύϲ τε ταὐτὸν εἰχέτην τέλοϲ.
ἐγὼ διπλᾶϲ δὲ τάϲδε χειρωναξίαϲ

ἔχουϲʼ Ὀρέϲτην ἐξεδεξάμην πατρί·
τεθνηκότοϲ δὲ νῦν τάλαινα πεύθομαι.
ϲτείχω δʼ ἐπʼ ἄνδρα τῶνδε λυμαντήριον
οἴκων, θέλων δὲ τόνδε πεύϲεται λόγον.
Χο. πῶϲ οὖν κελεύει νιν μολεῖν ἐϲταλμένον;
Τρ. τί πῶϲ; λέγʼ αὖθιϲ, ὡϲ μάθω ϲαφέϲτερον.
Χο. εἰ ξὺν λοχίταιϲ εἴτε καὶ μονοϲτιβῆ.
Τρ. ἄγειν κελεύει δορυφόρουϲ ὀπάοναϲ.
Χο. μή νυν ϲὺ ταῦτʼ ἄγγελλε δεϲπότου ϲτύγει,
ἀλλʼ αὐτὸν ἐλθεῖν, ὡϲ ἀδειμάντωϲ κλύηι,
ἄνωχθʼ ὅϲον τάχιϲτα γαθούϲηι φρενί.
ἐν ἀγγέλωι γὰρ κυπτὸϲ ὀρθοῦται λόγοϲ.
Τρ. ἀλλʼ ἦ φρονεῖϲ εὖ τοῖϲι νῦν ἠγγελμένοιϲ;
Χο. ἀλλʼ εἰ τροπαίαν Ζεὺϲ κακῶν θήϲει ποτέ.
Τρ. καὶ πῶϲ; Ὀρέϲτηϲ ἐλπὶϲ οἴχεται δόμων.
Χο. οὔπω· κακόϲ γε μάντιϲ ἂν γνοίη τάδε.
Τρ. τί φήιϲ; ἔχειϲ τι τῶν λελεγμένων δίχα;
Χο. ἄγγελλʼ ἰοῦϲα, πρᾶϲϲε τἀπεϲταλμένα.
μέλει θεοῖϲιν ὧνπερ ἂν μέληι πέρι.
Τρ. ἀλλʼ εἶμι καὶ ϲοῖϲ ταῦτα πείϲομαι λόγοιϲ·
γένοιτο δʼ ὡϲ ἄριϲτα ϲὺν θεῶν δόϲει.
[ϲτρ. α
Χο.         νῦν παραιτουμέναι μοι, πάτερ
               Ζεῦ θεῶν Ὀλυμπίων,
        δὸϲ †τύχαϲ τυχεῖν δέ μου
        κυρίωϲ ϲωφροϲυνευ†
        μαιομένοιϲ ἰδεῖν.
        διὰ δίκαϲ ἅπαν ἔποϲ ἔλακον·
        Ζεῦ, ϲύ νιν φυλάϲϲοιϲ.
[μεϲωιδ. α
        ἒ ἔ· πρὸ δὲ δὴ ʼχθρῶν τὸν ἔϲω
        μελάθρων, Ζεῦ, θέϲ, ἐπεί νιν μέγαν ἆραι
        δίδυμα καὶ τριπλᾶ παλίμ-
               ποινα θέλων ἀμείψηι.
[ἀντ. α
        ἴϲθι δʼ ἀνδρὸϲ φίλου πῶλον εὖ-

                  νιν ζυγέντʼ ἐν ἅρμαϲιν
        πημάτων· ἐν δρόμωι
        προϲτιθεὶϲ μέτρον, κτίϲον
        †ϲωζόμενον† ῥυθμόν,
        τοῦτʼ ἰδεῖν δάπεδον ἀνόμενον
        βημάτων ὄρεγμα.
[ϲτρ. β
        οἵ τʼ ἔϲωθε δωμάτων
        πλουτογαθῆ μυχὸν ἐνίζετε,
        κλῦτε ϲύμφρονεϲ θεοί·
        ἄγετε ⟨                       ⟩
        τῶν πάλαι πεπραγμένων
        λύϲαϲθʼ αἷμα προϲφάτοιϲ δίκαιϲ·
        γέρων φόνοϲ μηκέτʼ ἐν δόμοιϲ τέκοι.
[μεϲωιδ. β
        τὸ δὲ καλῶϲ κτίμενον ὦ μέγα ναίων
        ϲτόμιον, εὖ δὸϲ ἀνιδεῖν δόμον ἀνδρόϲ,
        καί νιν ἐλευθερίαϲ φῶϲ
        λαμπρὸν ἰδεῖν φιλίοιϲ
        ὄμμαϲιν ⟨ἐκ⟩ δνοφερᾶϲ καλύπτραϲ.
[ἀντ. β
        ξυλλάβοιτο δʼ ἐνδίκωϲ
        παῖϲ ὁ Μαίαϲ ἐπιφορώτατοϲ
        πρᾶξιν οὐρίαν τελεῖν·
        πολλὰ δʼ ἀλάʼ ἔφανε χρήιζων,
        ἄϲκοπον δέ πωϲ βλέπων
        νυκτὸϲ προὐμμάτων ϲκότον φέρει,
        καθʼ ἡμέραν δʼ οὐδὲν ἐμφανέϲτεροϲ.
[ϲτρ. γ
        καὶ τότʼ ἤδη κλυτὸν
        δωμάτων λυτήριον
        θῆλυν οὐριοϲτάταν
        ὀξύκρεκτον βοητὸν νόμον
        μεθήϲομεν· πόλει τάδʼ εὖ·
        ἐμὸν ἐμὸν κέρδοϲ αὔξεται τόδʼ, ἄ-
               τα δʼ ἀποϲτατεῖ φίλων.
[μεϲωιδ. γ
        ϲὺ δὲ θαρϲῶν ὅταν ἥκηι μέροϲ ἔργων,
        ἐπαΰϲαϲ θροεούϲαι

        'τέκνον', 'ἔργωι πατρόϲ' αὔδα,
        καὶ πέραινʼ ἀνεπίμομφον ἄταν.
[ἀντ. γ
        Περϲέωϲ δʼ ἐν φρεϲὶν
        καρδίαν ⟨    ⟩ ϲχεθὼν
        τοῖϲ θʼ ὑπὸ χθονὸϲ φίλοιϲ
        τοῖϲ τʼ ἄνωθεν πρόπραϲϲʼ ὧν χάριϲ,
        Γοργοῦϲ λυγρᾶϲ ⟨τοῖϲ⟩ ἔνδοθεν
        φόνιον ἄταν τιθείϲ, τὸν αἴτιον
               δʼ ἐξαπόλλυʼ εἰϲορῶν.
ΑΙΓΙϹΘΟϹ ἥκω μὲν οὐκ ἄκλητοϲ ἀλλʼ ὑπάγγελοϲ·
νέαν φάτιν δὲ πεύθομαι λέγειν τινὰϲ
ξένουϲ μολόνταϲ οὐδαμῶϲ ἐφίμερον,
μόρον γʼ Ὀρέϲτου· καὶ τόδʼ ἂν φέρειν δόμοιϲ
γένοιτʼ ἂν ἄχθοϲ †δειματοϲταγὲϲ†, φόνωι
τῶι πρόϲθεν ἑλκαίνουϲι καὶ δεδηγμένοιϲ.
πῶϲ ταῦτʼ ἀληθῆ καὶ βλέποντα δοξάϲω;
ἢ πρὸϲ γυναικῶν δειματούμενοι λόγοι
πεδάρϲιοι θρώιϲκουϲι, θνήιϲκοντεϲ μάτην;
τί τῶνδʼ ἂν εἴποιϲ ὥϲτε δηλῶϲαι φρενί;
Χο. ἠκούϲαμεν μέν, πυνθάνου δὲ τῶν ξένων
ἔϲω παρελθών. οὐδὲν ἀγγέλων ϲθένοϲ
ὡϲ αὐτὸν αὐτῶν ἄνδρα πεύθεϲθαι πάρα.
Αι. ἰδεῖν ἐλέγξαι τʼ εὖ θέλω τὸν ἄγγελον,
εἴτʼ αὐτὸϲ ἦν θνήιϲκοντοϲ ἐγγύθεν παρών,
εἴτʼ ἐξ ἀμαυρᾶϲ κληδόνοϲ λέγει μαθών·
οὔτοι φρένʼ ἂν κλέψειεν ὠμματωμένην.
Χο.         Ζεῦ Ζεῦ, τί λέγω; πόθεν ἄρξωμαι
        τάδʼ ἐπευχομένη κἀπιθεάζουϲʼ,
        ὑπὸ δʼ εὐνοίαϲ
        πῶϲ ἴϲον εἰποῦϲʼ ἀνύϲωμαι;
        νῦν γὰρ μέλλουϲι μιανθεῖϲαι
        πειραὶ κοπάνων ἀνδροδαΐκτων
        ἢ πάνυ θήϲειν Ἀγαμεμνονίων
        οἴκων ὄλεθρον διὰ παντόϲ,

        ἢ πῦρ καὶ φῶϲ ἐπʼ ἐλευθερίαι
        δαίων †ἀρχὰϲ τε πολιϲϲονόμουϲ†
        ἕξει πατέρων μέγαν ὄλβον.
        τοιάνδε πάλην μόνοϲ ὢν ἔφεδροϲ
        διϲϲοῖϲ μέλλει θεῖοϲ Ὀρέϲτηϲ
        ἅψειν. εἴη δʼ ἐπὶ νίκηι.
Αι. ἒ ἒ ὀτοτοτοῖ.
Χο.         ἔα ἔα μάλα.
        πῶϲ ἔχει; πῶϲ κέκρανται δόμοιϲ;
ἀποϲταθῶμεν πράγματοϲ τελουμένου,
ὅπωϲ δοκῶμεν τῶνδʼ ἀναίτιαι κακῶν
εἶναι· μάχηϲ γὰρ δὴ κεκύρωται τέλοϲ.
ΟΙΚΕΤΗϹ οἴμοι πανοίμοι δεϲπότου ⟨πεπληγμένου⟩·
οἴμοι μάλʼ αὖθιϲ ἐν τρίτοιϲ προϲφθέγμαϲιν·
Αἴγιϲθοϲ οὐκέτʼ ἔϲτιν. ἀλλʼ ἀνοίξατε
ὅπωϲ τάχιϲτα, καὶ γυναικείουϲ πύλαϲ
μοχλοῖϲ χαλᾶτε· καὶ μάλʼ ἡβῶντοϲ δὲ δεῖ,
οὐχ ὡϲ δʼ ἀρῆξαι διαπεπραγμένωι· τί γάρ;
ἰοὺ ἰού·
κωφοῖϲ ἀυτῶ καὶ καθεύδουϲιν μάτην
ἄκραντα βάζω· ποῦ Κλυταιμήϲτρα; τί δρᾶι;
ἔοικε νῦν αὐτῆϲ ἐπιξήνου πέλαϲ
αὐχὴν πεϲεῖϲθαι πρὸϲ δίκηϲ πεπληγμένοϲ.
Κλ. τί ἐϲτὶ χρῆμα; τίνα βοὴν ἵϲτηϲ δόμοιϲ;
Οικ. τὸν ζῶντα καίνειν τοὺϲ τεθνηκόταϲ λέγω.
Κλ. οἲ ʼγώ, ξυνῆκα τοὖποϲ ἐξ αἰνιγμάτων·
δόλοιϲ ὀλούμεθʼ ὥϲπερ οὖν ἐκτείναμεν.
δοίη τιϲ ἀνδροκμῆτα πέλεκυν ὡϲ τάχοϲ·
εἰδῶμεν εἰ νικῶμεν ἢ νικώμεθα·
ἐνταῦθα γὰρ δὴ τοῦδʼ ἀφικόμην κακοῦ.
Ορ. ϲὲ καὶ ματεύω· τῶιδε δʼ ἀρκούντωϲ ἔχει.
Κλ. οἲ ʼγώ, τέθνηκαϲ, φίλτατʼ Αἰγίϲθου βία.
Ορ. φιλεῖϲ τὸν ἄνδρα; τοιγὰρ ἐν ταὐτῶι τάφωι
κείϲηι· θανόντα δʼ οὔτι μὴ προδῶιϲ ποτε.
Κλ. ἐπίϲχεϲ, ὦ παῖ, τόνδε δʼ αἴδεϲαι, τέκνον,
μαϲτόν, πρὸϲ ὧι ϲὺ πολλὰ δὴ βρίζων ἅμα
οὔλοιϲιν ἐξήμελξαϲ εὐτραφὲϲ γάλα.

Ορ. Πυλάδη, τί δράϲω; μητέρʼ αἰδεϲθῶ κτανεῖν;
ΠΥΛΑΔΗϹ ποῦ δαὶ τὸ λοιπὸν Λοξίου μαντεύματα
τὰ πυθόχρηϲτα, πιϲτά τʼ εὐορκώματα;
ἅπανταϲ ἐχθροὺϲ τῶν θεῶν ἡγοῦ πλέον.
Ορ. κρίνω ϲε νικᾶν, καὶ παραινεῖϲ μοι καλῶϲ.
ἕπου, πρὸϲ αὐτὸν τόνδε ϲὲ ϲφάξαι θέλω·
καὶ ζῶντα γάρ νιν κρείϲϲονʼ ἡγήϲω πατρόϲ.
τούτωι θανοῦϲα ξυγκάθευδʼ, ἐπεὶ φιλεῖϲ
τὸν ἄνδρα τοῦτον, ὃν δὲ χρῆν φιλεῖν ϲτυγεῖϲ.
Κλ. ἐγώ ϲʼ ἔθρεψα, ϲὺν δὲ γηράναι θέλω.
Ορ. πατροκτονοῦϲα γὰρ ξυνοικήϲειϲ ἐμοί;
Κλ. ἡ Μοῖρα τούτων, ὦ τέκνον, παραιτία.
Ορ. καὶ τόνδε τοίνυν Μοῖρʼ ἐπόρϲυνεν μόρον.
Κλ. οὐδὲν ϲεβίζηι γενεθλίουϲ ἀράϲ, τέκνον;
Ορ. τεκοῦϲα γάρ μʼ ἔρριψαϲ ἐϲ τὸ δυϲτυχέϲ.
Κλ. οὔτοι ϲʼ ἀπέρριψʼ εἰϲ δόμουϲ δορυξένουϲ.
Ορ. αἰκῶϲ ἐπράθην ὢν ἐλευθέρου πατρόϲ.
Κλ. ποῦ δῆθʼ ὁ τῖμοϲ ὅντινʼ ἀντεδεξάμην;
Ορ. αἰϲχύνομαί ϲοι τοῦτʼ ὀνειδίϲαι ϲαφῶϲ.
Κλ. μὴ ἀλλʼ εἴφʼ ὁμοίωϲ καὶ πατρὸϲ τοῦ ϲοῦ μάταϲ.
Ορ. μὴ ἔλεγχε τὸν πονοῦντʼ ἔϲω καθημένη.
Κλ. ἄλγοϲ γυναιξὶν ἀνδρὸϲ εἴργεϲθαι, τέκνον.
Ορ. τρέφει δέ γʼ ἀνδρὸϲ μόχθοϲ ἡμέναϲ ἔϲω.
Κλ. κτενεῖν ἔοικαϲ, ὦ τέκνον, τὴν μητέρα.
Ορ. ϲύ τοι ϲεαυτήν, οὐκ ἐγώ, κατακτενεῖϲ.
Κλ. ὅρα, φύλαξαι μητρὸϲ ἐγκότουϲ κύναϲ.
Ορ. τὰϲ τοῦ πατρὸϲ δὲ πῶϲ φύγω παρεὶϲ τάδε;
Κλ. ἔοικα θρηνεῖν ζῶϲα πρὸϲ τύμβον μάτην.
Ορ. πατρὸϲ γὰρ αἶϲα τόνδε ϲοὐρίζει μόρον.
Κλ. οἲ ʼγώ, τεκοῦϲα τόνδʼ ὄφιν ἐθρεψάμην·
ἦ κάρτα μάντιϲ οὑξ ὀνειράτων φόβοϲ.
Ορ. ἔκανεϲ ὃν οὐ χρῆν, καὶ τὸ μὴ χρεὼν πάθε.
Χο. ϲτένω μὲν οὖν καὶ τῶνδε ϲυμφορὰν διπλῆν·
ἐπεὶ δὲ πολλῶν αἱμάτων ἐπήκριϲεν
τλήμων Ὀρέϲτηϲ, τοῦθʼ ὅμωϲ αἱρούμεθα,
ὀφθαλμὸν οἴκων μὴ πανώλεθρον πεϲεῖν.

[ϲτρ. α
        ἔμολε μὲν Δίκα Πριαμίδαιϲ χρόνωι,
        βαρύδικοϲ ποινά·
        ἔμολε δʼ ἐϲ δόμον τὸν Ἀγαμέμνονοϲ
        διπλοῦϲ λέων, διπλοῦϲ Ἄρηϲ·
        ἔλαϲε δʼ ἐϲ τὸ πᾶν
        ὁ πυθόχρηϲτοϲ φυγὰϲ
        θεόθεν εὖ φραδαῖϲιν ὡρμημένοϲ.
[μεϲωιδ. α
        ἐπολολύξατʼ ὢ δεϲποϲύνων δόμων
        ἀναφυγᾶι κακῶν καὶ κτεάνων τριβᾶϲ
        ὑπὸ δυοῖν μιαϲτόροιν,
        δυϲοίμου τύχαϲ.
[ἀντ. α
        ἔμολε δʼ ἇι μέλει κρυπταδίου μάχαϲ
        δολιόφρων Ποινά,
        ἔθιγε δʼ ἐν μάχαι χερὸϲ ἐτήτυμοϲ
        Διὸϲ κόρα, Δίκαν δέ νιν
        προϲαγορεύομεν
        βροτοὶ τυχόντεϲ καλῶϲ,
        ὀλέθριον πνέουϲʼ ἐν ἐχθροῖϲ κότον.
[ϲτρ. β
        τάνπερ ὁ Λοξίαϲ ὁ Παρναϲϲίαϲ
        μέγαν ἔχων μυχὸν χθονὸϲ ἐπωρθία-
        ξεν ἀδόλωϲ δόλια
        βλαπτομέναν· χρονιϲθεῖϲα δʼ ἐποίχεται.
        κρατείτω δέ πωϲ τὸ θεῖον, τὸ μή μʼ
        ὑπουργεῖν κακοῖϲ·
        ἄξιον οὐρανοῦχον ἀρχὰν ϲέβειν.
[μεϲωιδ. β
        πάρα τὸ φῶϲ ἰδεῖν, μέγα τʼ ἀφηιρέθη
        ψάλιον οἴκων.
        ἄναγε μὰν δόμοϲ· πολὺν ἄγαν χρόνον
        χαμαιπετὴϲ ἔκειϲο δή.
[ἀντ. β
        τάχα δὲ παντελὴϲ χρόνοϲ ἀμείψεται
        πρόθυρα δωμάτων, ὅταν ἀφʼ ἑϲτίαϲ
        μύϲοϲ ἅπαν ἐλαθῆι
        καθαρμοῖϲιν ἀτᾶν ἐλατηρίοιϲ·

        τύχαι δʼ εὐπρόϲωποι †κοίται† τὸ πᾶν
        ἰδεῖν πρευμενεῖϲ
        μετοίκοιϲ δόμων πεϲοῦνται πάλιν.
Ορ. ἴδεϲθε χώραϲ τὴν διπλῆν τυραννίδα
πατροκτόνουϲ τε δωμάτων πορθήτοραϲ·
ϲεμνοὶ μὲν ἦϲαν ἐν θρόνοιϲ τόθʼ ἥμενοι,
φίλοι δὲ καὶ νῦν, ὡϲ ἐπεικάϲαι πάθη
πάρεϲτιν, ὅρκοϲ τʼ ἐμμένει πιϲτώμαϲιν·
ξυνώμοϲαν μὲν θάνατον ἀθλίωι πατρὶ
καὶ ξυνθανεῖϲθαι· καὶ τάδʼ εὐόρκωϲ ἔχει.
ἴδεϲθε δʼ αὖτε, τῶνδʼ ἐπήκοοι κακῶν,
τὸ μηχάνημα, δεϲμὸν ἀθλίωι πατρί,
πέδαϲ τε χειροῖν καὶ ποδοῖν ξυνωρίδοϲ.
ἐκτείνατʼ αὐτὸ καὶ κύκλωι παραϲταδὸν
ϲτέγαϲτρον ἀνδρὸϲ δείξαθʼ, ὡϲ ἴδηι πατήρ,
οὐχ οὑμόϲ, ἀλλʼ ὁ πάντʼ ἐποπτεύων τάδε
Ἥλιοϲ, ἄναγνα μητρὸϲ ἔργα τῆϲ ἐμῆϲ,
ὡϲ ἂν παρῆι μοι μάρτυϲ ἐν δίκηι ποτὲ
ὡϲ τόνδʼ ἐγὼ μετῆλθον ἐνδίκωϲ φόνον
τὸν μητρόϲ· Αἰγίϲθου γὰρ οὐ λέγω μόρον·
ἔχει γὰρ αἰϲχυντῆροϲ, ὡϲ νόμοϲ, δίκην.
ἥτιϲ δʼ ἐπʼ ἀνδρὶ τοῦτʼ ἐμήϲατο ϲτύγοϲ
ἐξ οὗ τέκνων ἤνεγκʼ ὑπὸ ζώνην βάροϲ,
φίλον τέωϲ νῦν δʼ ἐχθρόν, ὡϲ φαίνει, κακόν,
τί ϲοι δοκεῖ; μύραινά γʼ εἴτʼ ἔχιδνʼ ἔφυ,
ϲήπειν θιγοῦϲʼ ἂν ἄλλον οὐ δεδηγμένον
τόλμηϲ ἕκατι κἀκδίκου φρονήματοϲ;
τί νιν προϲείπω, κἂν τύχω μάλʼ εὐϲτομῶν;
ἄγρευμα θηρόϲ, ἢ νεκροῦ ποδένδυτον
δροίτηϲ καταϲκήνωμα; δίκτυον μὲν οὖν
ἄρκυν τʼ ἂν εἴποιϲ καὶ ποδιϲτῆραϲ πέπλουϲ.
τοιοῦτον ἂν κτήϲαιτο φιλήτηϲ ἀνὴρ
ξένων ἀπαιόλημα κἀργυροϲτερῆ
βίον νομίζων, τῶιδέ τʼ ἂν δολώματι
πολλοὺϲ ἀναιρῶν πολλὰ θερμαίνοι φρένα.
τοιάδʼ ἐμοὶ ξύνοικοϲ ἐν δόμοιϲι μὴ
γένοιτʼ· ὀλοίμην πρόϲθεν ἐκ θεῶν ἄπαιϲ.

Χο.             αἰαῖ αἰαῖ μελέων ἔργων·
            ϲτυγερῶι θανάτωι διεπράχθηϲ.
            αἰαῖ αἰαῖ,
            μίμνοντι δὲ καὶ πάθοϲ ἀνθεῖ.
Ορ. ἔδραϲεν ἢ οὐκ ἔδραϲε; μαρτυρεῖ δέ μοι
φᾶροϲ τόδʼ ὡϲ ἔβαψεν Αἰγίϲθου ξίφοϲ·
φόνου δὲ κηκὶϲ ξὺν χρόνωι ξυμβάλλεται
πολλὰϲ βαφὰϲ φθείρουϲα τοῦ ποικίλματοϲ.
νῦν αὐτὸν αἰνῶ, νῦν ἀποιμώζω παρών,
πατροκτόνον γʼ ὕφαϲμα προϲφωνῶν τόδε·
ἀλγῶ μὲν ἔργα καὶ πάθοϲ γένοϲ τε πᾶν,
ἄζηλα νίκηϲ τῆϲδʼ ἔχων μιάϲματα.
Χο.             οὔτιϲ μερόπων ἀϲινῆ βίοτον
            διὰ πάντʼ ⟨ἂν⟩ ἄτιμοϲ ἀμείψαι·
            αἰαῖ αἰαῖ,
            μόχθοϲ δʼ ὁ μὲν αὐτίχʼ, ὁ δʼ ἥξει.
Ορ. ἀλλʼ ὡϲ ἂν εἰδῆτʼ, οὐ γὰρ οἶδʼ ὅπηι τελεῖ,
ὥϲπερ ξὺν ἵπποιϲ ἡνιοϲτροφῶ δρόμου
ἐξωτέρω· φέρουϲι γὰρ νικώμενον
φρένεϲ δύϲαρκτοι, πρὸϲ δὲ καρδίαι φόβοϲ
ἄιδειν ἑτοῖμοϲ ἠδʼ ὑπορχεῖϲθαι κότωι.
ἕωϲ δʼ ἔτʼ ἔμφρων εἰμί, κηρύϲϲω φίλοιϲ
κτανεῖν τέ φημι μητέρʼ οὐκ ἄνευ δίκηϲ,
πατροκτόνον μίαϲμα καὶ θεῶν ϲτύγοϲ.
καὶ φίλτρα τόλμηϲ τῆϲδε πλειϲτηρίζομαι
τὸν πυθόμαντιν Λοξίαν, χρήϲαντʼ ἐμοὶ
πράξαντα μὲν ταῦτʼ ἐκτὸϲ αἰτίαϲ κακῆϲ
εἶναι, παρέντι δʼ οὐκ ἐρῶ τὴν ζημίαν.
τόξωι γὰρ οὔτιϲ πημάτων ἐφίξεται.
καὶ νῦν ὁρᾶτέ μʼ, ὡϲ παρεϲκευαϲμένοϲ
ξὺν τῶιδε θαλλῶι καὶ ϲτέφει προϲίξομαι
μεϲόμφαλόν θʼ ἵδρυμα, Λοξίου πέδον,
πυρόϲ τε φέγγοϲ ἄφθιτον κεκλημένον,
φεύγων τόδʼ αἷμα κοινόν· οὐδʼ ἐφʼ ἑϲτίαν
ἄλλην τραπέϲθαι Λοξίαϲ ἐφίετο.
τάδʼ ἐν χρόνωι μοι πάνταϲ Ἀργείουϲ λέγω
†καὶ μαρτυρεῖν μοι Μενέλεωϲ ἐπορϲύνθη κακά,†
ἐγὼ δʼ ἀλήτηϲ τῆϲδε γῆϲ ἀπόξενοϲ,

ζῶν καὶ τεθνηκὼϲ τάϲδε κληδόναϲ λιπὼν
⟨                                                               ⟩
Χο. ἀλλʼ εὖ γʼ ἔπραξαϲ, μηδʼ ἐπιζευχθῆιϲ ϲτόμα
φήμηι πονηρᾶι μηδʼ ἐπιγλωϲϲῶ κακά·
ἠλευθέρωϲαϲ πᾶϲαν Ἀργείων πόλιν
δυοῖν δρακόντοιν εὐπετῶϲ τεμὼν κάρα.
Ορ. ἆ ἆ
δμοιαὶ γυναῖκεϲ αἵδε Γοργόνων δίκην
φαιοχίτωνεϲ καὶ πεπλεκτανημέναι
πυκνοῖϲ δράκουϲιν· οὐκέτʼ ἂν μείναιμʼ ἐγώ.
Χο. τίνεϲ ϲε δόξαι, φίλτατʼ ἀνθρώπων πατρί,
ϲτροβοῦϲιν; ἴϲχε, μὴ φοβοῦ, νικῶν πολύ.
Ορ. οὐκ εἰϲὶ δόξαι τῶνδε πημάτων ἐμοί,
ϲαφῶϲ γὰρ αἵδε μητρὸϲ ἔγκοτοι κύνεϲ.
Χο. ποταίνιον γὰρ αἷμά ϲοι χεροῖν ἔτι·
ἐκ τῶνδέ τοι ταραγμὸϲ ἐϲ φρέναϲ πίτνει.
Ορ. ἄναξ Ἄπολλον, αἵδε πληθύουϲι δή,
κἀξ ὀμμάτων ϲτάζουϲιν αἷμα δυϲφιλέϲ.
Χο. εἷϲ ϲοι καθαρμόϲ· Λοξίαϲ δὲ προϲθιγὼν
ἐλεύθερόν ϲε τῶνδε πημάτων κτίϲει.
Ορ. ὑμεῖϲ μὲν οὐχ ὁρᾶτε τάϲδʼ, ἐγὼ δʼ ὁρῶ.
ἐλαύνομαι δὲ κοὐκέτʼ ἂν μείναιμʼ ἐγώ.
Χο. ἀλλʼ εὐτυχοίηϲ, καί ϲʼ ἐποπτεύων πρόφρων
θεὸϲ φυλάϲϲοι καιρίοιϲι ϲυμφοραῖϲ.
        ὅδε τοι μελάθροιϲ τοῖϲ βαϲιλείοιϲ
        τρίτοϲ αὖ χειμὼν
        πνεύϲαϲ γονίαϲ ἐτελέϲθη.
        παιδοβόροι μὲν πρῶτον ὑπῆρξαν
        μόχθοι τάλανεϲ,
        δεύτερον ἀνδρὸϲ βαϲίλεια πάθη,
        λουτροδάικτοϲ δʼ ὤλετʼ Ἀχαιῶν
        πολέμαρχοϲ ἀνήρ,
        νῦν δʼ αὖ τρίτοϲ ἦλθέ ποθεν ϲωτήρ,
        ἢ μόρον εἴπω;
        ποῖ δῆτα κρανεῖ, ποῖ καταλήξει
        μετακοιμιϲθὲν μένοϲ ἄτηϲ;

