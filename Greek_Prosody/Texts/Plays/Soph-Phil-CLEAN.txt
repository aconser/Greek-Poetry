
Oxford Scholarly Editions Online
Sophocles, Φιλοκτήτηϲ (409 BC): ΦΙΛΟΚΤΗΤΗϹ
Sir Hugh Lloyd-Jones and N. G. Wilson (eds), Oxford Classical Texts: Sophoclis: Fabulae
Published in print: 1990; Published online: May 2017
ΦΙΛΟΚΤΗΤΗϹ
ΟΔΥϹϹΕΥϹ Ἀκτὴ μὲν ἥδε τῆϲ περιρρύτου χθονὸϲ
   Λήμνου, βροτοῖϲ ἄϲτιπτοϲ οὐδʼ οἰκουμένη,
   ἔνθʼ, ὦ κρατίϲτου πατρὸϲ Ἑλλήνων τραφεὶϲ
   Ἀχιλλέωϲ παῖ Νεοπτόλεμε, τὸν Μηλιᾶ
   Ποίαντοϲ υἱὸν ἐξέθηκʼ ἐγώ ποτε—
   ταχθεὶϲ τόδʼ ἔρδειν τῶν ἀναϲϲόντων ὕπο—
   νόϲῳ καταϲτάζοντα διαβόρῳ πόδα·
   ὅτʼ οὔτε λοιβῆϲ ἡμὶν οὔτε θυμάτων
   παρῆν ἑκήλοιϲ προϲθιγεῖν, ἀλλʼ ἀγρίαιϲ
   κατεῖχʼ ἀεὶ πᾶν ϲτρατόπεδον δυϲφημίαιϲ,
   βοῶν, ἰύζων. ἀλλὰ ταῦτα μὲν τί δεῖ
   λέγειν; ἀκμὴ γὰρ οὐ μακρῶν ἡμῖν λόγων,
   μὴ καὶ μάθῃ μʼ ἥκοντα κἀκχέω τὸ πᾶν
   ϲόφιϲμα τῷ νιν αὐτίχʼ αἱρήϲειν δοκῶ.
   ἀλλʼ ἔργον ἤδη ϲὸν τὰ λοίφʼ ὑπηρετεῖν,
   ϲκοπεῖν θʼ ὅπου ̓ϲτʼ ἐνταῦθα δίϲτομοϲ πέτρα
   τοιάδʼ, ἵνʼ ἐν ψύχει μὲν ἡλίου διπλῆ
   πάρεϲτιν ἐνθάκηϲιϲ, ἐν θέρει δʼ ὕπνον
   διʼ ἀμφιτρῆτοϲ αὐλίου πέμπει πνοή.
   βαιὸν δʼ ἔνερθεν ἐξ ἀριϲτερᾶϲ τάχʼ ἂν
   ἴδοιϲ ποτὸν κρηναῖον, εἴπερ ἐϲτὶ ϲῶν.
   ἅ μοι προϲελθὼν ϲῖγα †ϲήμαινʼ† εἴτʼ ἔχει
   χῶρον τὸν αὐτὸν τόνδʼ ἔτʼ, εἴτʼ ἄλλῃ κυρεῖ,
   ὡϲ τἀπίλοιπα τῶν λόγων ϲὺ μὲν κλύῃϲ,
   ἐγὼ δὲ φράζω, κοινὰ δʼ ἐξ ἀμφοῖν ἴῃ.
ΝΕΟΠΤΟΛΕΜΟϹ ἄναξ Ὀδυϲϲεῦ, τοὔργον οὐ μακρὰν λέγειϲ·
   δοκῶ γὰρ οἷον εἶπαϲ ἄντρον εἰϲορᾶν.

Οδ. ἄνωθεν, ἢ κάτωθεν; οὐ γὰρ ἐννοῶ.
Νε. τόδʼ ἐξύπερθε, καὶ ϲτίβου γʼ οὐδεὶϲ κτύποϲ.
Οδ. ὅρα καθʼ ὕπνον μὴ καταυλιϲθεὶϲ κυρῇ.
Νε. ὁρῶ κενὴν οἴκηϲιν ἀνθρώπων δίχα.
Οδ. οὐδʼ ἔνδον οἰκοποιόϲ ἐϲτί τιϲ τροφή;
Νε. ϲτιπτή γε φυλλὰϲ ὡϲ ἐναυλίζοντί τῳ.
Οδ. τὰ δʼ ἄλλʼ ἐρῆμα, κοὐδέν ἐϲθʼ ὑττόϲτεγον;
Νε. αὐτόξυλόν γʼ ἔκπωμα, φλαυρουργοῦ τινοϲ
   τεχνήματʼ ἀνδρόϲ, καὶ πυρεῖʼ ὁμοῦ τάδε.
Οδ. κείνου τὸ θηϲαύριϲμα ϲημαίνειϲ τόδε.
Νε. ἰοὺ ἰού· καὶ ταῦτά γʼ ἄλλα θάλπεται
   ῥάκη, βαρείαϲ του νοϲηλείαϲ πλέα.
Οδ. ἁνὴρ κατοικεῖ τούϲδε τοὺϲ τόπουϲ ϲαφῶϲ,
   κἄϲτʼ οὐχ ἑκάϲ που. πῶϲ γὰρ ἂν νοϲῶν ἀνὴρ
   κῶλον παλαιᾷ κηρὶ προϲτείχοι μακράν;
   ἀλλʼ ἢ ʼπὶ φορβῆϲ μαϲτὺν ἐξελήλυθεν,
   ἢ φύλλον εἴ τι νώδυνον κάτοιδέ που.
   τὸν οὖν παρόντα πέμψον ἐϲ καταϲκοπήν,
   μὴ καὶ λάθῃ με προϲπεϲών· ὡϲ μᾶλλον ἂν
   ἕλοιτʼ ἔμʼ ἢ τοὺϲ πάνταϲ Ἀργείουϲ λαβεῖν.
Νε. ἀλλʼ ἔρχεταί τε καὶ φυλάξεται ϲτίβοϲ.
   ϲὺ δʼ εἴ τι χρῄζειϲ, φράζε δευτέρῳ -λόγῳ.
Οδ. Ἀχιλλέωϲ παῖ, δεῖ ϲʼ ἐφʼ οἷϲ ἐλήλυθαϲ
   γενναῖον εἶναι, μὴ μόνον τῷ ϲώματι,
   ἀλλʼ ἤν τι καινόν, ὧν πρὶν οὐκ ἀκήκοαϲ,
   κλύῃϲ, ὑπουργεῖν, ὡϲ ὑπηρέτηϲ πάρει.
Νε.    τί δῆτʼ ἄνωγαϲ;
Οδ. τὴν Φιλοκτήτου ϲε δεῖ
   ψυχὴν ὅπωϲ λόγοιϲιν ἐκκλέψειϲ λέγων,
   ὅταν ϲʼ ἐρωτᾷ τίϲ τε καὶ πόθεν πάρει,
   λέγειν, Ἀχιλλέωϲ παῖϲ· τόδʼ οὐχὶ κλεπτέον·
   πλεῖϲ δʼ ὡϲ πρὸϲ οἶκον, ἐκλιπὼν τὸ ναυτικὸν
   ϲτράτευμʼ Ἀχαιῶν, ἔχθοϲ ἐχθήραϲ μέγα,
   οἵ ϲʼ ἐν λιταῖϲ ϲτείλαντεϲ ἐξ οἴκων μολεῖν,
   μόνην γʼ ἔχοντεϲ τήνδʼ ἅλωϲιν Ἰλίου,
   οὐκ ἠξίωϲαν τῶν Ἀχιλλείων ὅπλων
   ἐλθόντι δοῦναι κυρίωϲ αἰτουμένῳ,
   ἀλλʼ αὔτʼ Ὀδυϲϲεῖ παρέδοϲαν· λέγων ὅϲʼ ἂν
   θέλῃϲ καθʼ ἡμῶν ἔϲχατʼ ἐϲχάτων κακά.

   τούτῳ γὰρ οὐδέν μʼ ἀλγυνεῖϲ· εἰ δʼ ἐργάϲῃ
   μὴ ταῦτα, λύπην πᾶϲιν Ἀργείοιϲ βαλεῖϲ.
   εἰ γὰρ τὰ τοῦδε τόξα μὴ ληφθήϲεται,
   οὐκ ἔϲτι πέρϲαι ϲοι τὸ Δαρδάνου πέδον.
ὡϲ δʼ ἔϲτʼ ἐμοὶ μὲν οὐχί, ϲοὶ δʼ ὁμιλία
   πρὸϲ τόνδε πιϲτὴ καὶ βέβαιοϲ, ἔκμαθε.
   ϲὺ μὲν πέπλευκαϲ οὔτʼ ἔνορκοϲ οὐδενὶ
   οὔτʼ ἐξ ἀνάγκηϲ οὔτε τοῦ πρώτου ϲτόλου,
   ἐμοὶ δὲ τούτων οὐδέν ἐϲτʼ ἀρνήϲιμον.
   ὥϲτʼ εἴ με τόξων ἐγκρατὴϲ αἰϲθήϲεται,
   ὄλωλα καὶ ϲὲ προϲδιαφθερῶ ξυνών.
   ἀλλʼ αὐτὸ τοῦτο δεῖ ϲοφιϲθῆναι, κλοπεὺϲ
   ὅπωϲ γενήϲῃ τῶν ἀνικήτων ὅπλων.
   ἔξοιδα, παῖ, φύϲει ϲε μὴ πεφυκότα
   τοιαῦτα φωνεῖν μηδὲ τεχνᾶϲθαι κακά·
   ἀλλʼ ἡδὺ γάρ τι κτῆμα τῆϲ νίκηϲ λαβεῖν,
   τόλμα· δίκαιοι δʼ αὖθιϲ ἐκφανούμεθα.
   νῦν δʼ εἰϲ ἀναιδὲϲ ἡμέραϲ μέροϲ βραχὺ
   δόϲ μοι ϲεαυτόν, κᾆτα τὸν λοιπὸν χρόνον
   κέκληϲο πάντων εὐϲεβέϲτατοϲ βροτῶν.
Νε. ἐγὼ μὲν οὓϲ ἂν τῶν λόγων ἀλγῶ κλύων,
   Λαερτίου παῖ, τούϲδε καὶ πράϲϲειν ϲτυγῶ·
   ἔφυν γὰρ οὐδὲν ἐκ τέχνηϲ πράϲϲειν κακῆϲ,
   οὔτʼ αὐτὸϲ οὔθʼ, ὥϲ φαϲιν, οὑκφύϲαϲ ἐμέ.
   ἀλλʼ εἴμʼ ἑτοῖμοϲ πρὸϲ βίαν τὸν ἄνδρʼ ἄγειν
   καὶ μὴ δόλοιϲιν· οὐ γὰρ ἐξ ἑνὸϲ ποδὸϲ
   ἡμᾶϲ τοϲούϲδε πρὸϲ βίαν χειρώϲεται.
   πεμφθείϲ γε μέντοι ϲοὶ ξυνεργάτηϲ ὀκνῶ
   προδότηϲ καλεῖϲθαι· βούλομαι δʼ, ἄναξ, καλῶϲ
   δρῶν ἐξαμαρτεῖν μᾶλλον ἢ νικᾶν κακῶϲ.
Οδ. ἐϲθλοῦ πατρὸϲ παῖ, καὐτὸϲ ὢν νέοϲ ποτὲ
   γλῶϲϲαν μὲν ἀργόν, χείρα δʼ εἶχον ἐργάτιν·
   νῦν δʼ εἰϲ ἔλεγχον ἐξιὼν ὁρῶ βροτοῖϲ
   τὴν γλῶϲϲαν, οὐχὶ τἄργα, πάνθʼ ἡγουμένην.
Νε. τί οὖν μʼ ἄνωγα ἄλλο πλὴν ψευδῆ λέγειν;
Οδ. λέγω ϲ' ἐγὼ δόλῳ Φιλοκτήτην λαβεῖν.
Νε. τί δʼ ἐν δόλῳ δεῖ μάλλον ἢ πείϲαντʼ ἄγειν;

Οδ. οὐ μὴ πίθηται· πρὸϲ βίαν δʼ οὐκ ἂν λάβοιϲ.
Νε. οὕτωϲ ἔχει τι δεινὸν ἰϲχύοϲ θράϲοϲ;
Οδ. ἰούϲ ⟨γʼ⟩ ἀφύκτουϲ καὶ προπέμπονταϲ φόνον.
Νε. οὐκ ἆρʼ ἐκείνῳ γʼ οὐδὲ προϲμεῖξαι θραϲύ;
Οδ. οὔ, μὴ δόλῳ λαβόντα γʼ, ὡϲ ἐγὼ λέγω.
Νε. οὐκ αἰϲχρὸν ἡγῇ δῆτα τὸ ψευδῆ λέγειν;
Οδ. οὔκ, εἰ τὸ ϲωθῆναί γε τὸ ψεῦδοϲ φέρει.
Νε. πῶϲ οὖν βλέπων τιϲ ταῦτα τολμήϲει λακεῖν;
Οδ. ὅταν τι δρᾷϲ εἰϲ κέρδοϲ, οὐκ ὀκνεῖν πρέπει.
Νε. κέρδοϲ δʼ ἐμοὶ τί τοῦτον ἐϲ Τροίαν μολείν;
Οδ. αἱρεῖ τὰ τόξα ταῦτα τὴν Τροίαν μόνα.
Νε. οὐκ ἆρʼ ὁ πέρϲων, ὡϲ ἐφάϲκετʼ, εἴμʼ ἐγώ;
Οδ. οὔτʼ ἂν ϲὺ κείνων χωρὶϲ οὔτʼ ἐκεῖνα ϲοῦ.
Νε. θηρατέʼ ⟨ἂν⟩ γίγνοιτʼ ἄν, εἴπερ ὧδʼ ἔχει.
Οδ. ὡϲ τοῦτό γʼ ἔρξαϲ δύο φέρῃ δωρήματα.
Νε. ποίω; μαθὼν γὰρ οὐκ ἂν ἀρνοίμην τὸ δρᾶν.
Οδ. ϲοφόϲ τʼ ἂν αὑτὸϲ κἀγαθὸϲ κεκλῇʼ ἅμα.
Νε. ἴτω· ποήϲω, πᾶϲαν αἰϲχύνην ἀφείϲ.
Οδ. ἦ μνημονεύειϲ οὖν ἅ ϲοι παρῄνεϲα;
Νε. ϲάφ' ἴϲθʼ, ἐπείπερ εἰϲάπαξ ϲυνῄνεϲα.
Οδ. ϲὺ μὲν μένων νῦν κεῖνον ἐνθάδʼ ἐκδέχου,
   ἐγὼ δʼ ἄπειμι, μὴ κατοπτευθῶ παρών,
   καὶ τὸν ϲκοπὸν πρὸϲ ναῦν ἀποϲτελῶ πάλιν.
   καὶ δεῦρʼ, ἐάν μοι τοῦ χρόνου δοκῆτέ τι
   καταϲχολάζειν, αὖθιϲ ἐκπέμψω πάλιν
   τοῦτον τὸν αὐτὸν ἄνδρα, ναυκλήρου τρόποιϲ
   μορφὴν δολώϲαϲ, ὡϲ ἂν ἀγνοία προϲῇ·
   οὗ δῆτα, τέκνον, ποικίλωϲ αὐδωμένου
   δέχου τὰ ϲυμφέροντα τῶν ἀεὶ λόγων.
   ἐγὼ δὲ πρὸϲ ναῦν εἶμι, ϲοὶ παρεὶϲ τάδε·
   Ἑρμῆϲ δʼ ὁ πέμπων δόλιοϲ ἡγήϲαιτο νῷν
   Νίκη τʼ Ἀθάνα Πολιάϲ, ἣ ϲῴζει μʼ ἀεί.
ΧΟΡΟϹ
[ϲτρ. α
   τί χρὴ τί χρή με, δέϲποτʼ, ἐν ξένᾳ ξένον
   ϲτέγειν ἢ τί λέγειν πρὸϲ ἄνδρʼ ὑπόπταν;
   φράζε μοι.
   τέχνα γὰρ τέχναϲ ἑτέραϲ

   προὔχει καὶ γνώμα παρʼ ὅτῳ τὸ θεῖον
   Διὸϲ ϲκῆπτρον ἀνάϲϲεται.
   ϲὲ δʼ, ὦ τέκνον, τόδʼ ἐλήλυθεν
   πᾶν κράτοϲ ὠγύγιον· τό μοι ἔννεπε
   τί ϲοι χρεὼν ὑπουργεῖν.
Νε. νῦν μέν, ἴϲωϲ γὰρ τόπον ἐϲχατιαῖϲ
   προϲιδεῖν ἐθέλειϲ ὅντινα κεῖται,
   δέρκου θαρϲῶν· ὁπόταν δὲ μόλῃ
   δεινὸϲ ὁδίτηϲ τῶνδʼ οὑκ μελάθρων,
   πρὸϲ ἐμὴν αἰεὶ χεῖρα προχωρῶν
   πειρῶ τὸ παρὸν θεραπεύειν.
Χο.
[ἀντ. α
μέλον πάλαι μέλημά μοι λέγειϲ, ἄναξ,
   φρουρεῖν ὄμμʼ ἐπὶ ϲῷ μάλιϲτα καιρῷ·
   νῦν δέ μοι
   λέγʼ αὐλὰϲ ποίαϲ ἔνεδροϲ
   ναίει καὶ χῶρον τίνʼ ἔχει. τὸ γάρ μοι
   μαθεῖν οὐκ ἀποκαίριον,
   μὴ προϲπεϲών με λάθῃ ποθέν·
   τίϲ τόποϲ, ἢ τίϲ ἕδρα; τίνʼ ἔχει ϲτίβον,
   ἔναυλον ἢ θυραῖον;
Νε. οἶκον μὲν ὁρᾷϲ τόνδʼ ἀμφίθυρον
   πετρίνηϲ κοίτηϲ.
Χο. ποῦ γὰρ ὁ τλήμων αὐτὸϲ ἄπεϲτιν;
Νε. δῆλον ἔμοιγʼ ὡϲ φορβῆϲ χρείᾳ
   ϲτίβον ὀγμεύει τῇδε πέλαϲ που.
   ταύτην γὰρ ἔχειν βιοτῆϲ αὐτὸν
   λόγοϲ ἐϲτὶ φύϲιν, θηροβολοῦντα
   πτηνοῖϲ ἰοῖϲ ϲμυγερὸν ϲμυγερῶϲ,
   οὐδέ τινʼ αὐτῷ
   παιῶνα κακῶν ἐπινωμᾶν.
Χο.
[ϲτρ. β
οἰκτίρω νιν ἔγωγʼ, ὅπωϲ,

   μή του κηδομένου βροτῶν
   μηδὲ ϲύντροφον ὄμμʼ ἔχων,
   δύϲτανοϲ, μόνοϲ αἰεί,
   νοϲεῖ μὲν νόϲον ἀγρίαν,
   ἀλύει δʼ ἐπὶ παντί τῳ
   χρείαϲ ἱϲταμένῳ. πῶϲ ποτε πῶϲ δύϲμοροϲ ἀντέχει;
   ὦ παλάμαι θεῶν,
   ὦ δύϲτανα γένη βροτῶν,
   οἷϲ μὴ μέτριοϲ αἰών.
[ἀντ. β
   οὗτοϲ πρωτογόνων ἴϲωϲ
   οἴκων οὐδενὸϲ ὕϲτεροϲ,
   πάντων ἄμμοροϲ ἐν βίῳ
   κεῖται μοῦνοϲ ἀπʼ ἄλλων
   ϲτικτῶν ἢ λαϲίων μετὰ
   θηρῶν, ἔν τʼ ὀδύναιϲ ὁμοῦ
   λιμῷ τʼ οἰκτρὸϲ ἀνήκεϲτʼ ἀμερίμνητά τʼ ἔχων βάρη.
   ἁ δʼ ἀθυρόϲτομοϲ
   Ἀχὼ τηλεφανὴϲ πικραῖϲ
   οἰμωγαῖϲ ὑπακούει.
Νε. οὐδὲν τούτων θαυμαϲτὸν ἐμοί·
   θεῖα γάρ, εἴπερ κἀγώ τι φρονῶ,
   καὶ τὰ παθήματα κεῖνα πρὸϲ αὐτὸν
   τῆϲ ὠμόφρονοϲ Χρύϲηϲ ἐπέβη,
   καὶ νῦν ἃ πονεῖ δίχα κηδεμόνων,
   οὐκ ἔϲθʼ ὡϲ οὐ θεῶν του μελέτη
   τοῦ μὴ πρότερον τόνδʼ ἐπὶ Τροίᾳ
   τείναι τὰ θεῶν ἀμάχητα βέλη,
   πρὶν ὅδʼ ἐξήκοι χρόνοϲ, ᾧ λέγεται
   χρῆναί ϲφʼ ὑπὸ τῶνδε δαμῆναι.
Χο.
[ϲτρ. γ
   εὔϲτομʼ ἔχε, παῖ.
Νε. τί τόδε;
Χο. προὐφάνη κτύποϲ,
   φωτὸϲ ϲύντροφοϲ ὡϲ τειρομένου ⟨του⟩,

   ἤ που τᾷδʼ ἢ τᾷδε τόπων.
   βάλλει βάλλει μʼ ἐτύμα.
   φθογγά του ϲτίβον κατʼ ἀνάγ-
   καν ἕρποντοϲ, οὐδέ με λά-
   θει βαρεῖα τηλόθεν αὐ-
   δὰ τρυϲάνωρ· διάϲημα θρηνεῖ.
[ἀντ. ν
   ἀλλʼ ἔχε, τέκνον—
Νε. λέγʼ ὅ τι.
Χο. φροντίδαϲ νέαϲ·
   ὡϲ οὐκ ἔξεδροϲ, ἀλλʼ ἔντοποϲ ἁνήρ,
   οὐ μολπὰν ϲύριγγοϲ ἔχων,
   ὡϲ ποιμὴν ἀγροβάταϲ,
   ἀλλʼ ἤ που πταίων ὑπʼ ἀνάγ-
   καϲ βοᾷ τηλωπὸν ἰω-
   άν, ἢ ναὸϲ ἄξενον αὐ-
   γάζων ὅρμον· προβοᾷ τι δεινόν.
ΦΙΛΟΚΤΗΤΗϹ ἰὼ ξένοι·
   τίνεϲ ποτʼ ἐϲ γῆν τήνδε ναυτίλῳ πλάτῃ
   κατέϲχετʼ οὔτʼ εὔορμον οὔτʼ οἰκουμένην;
   ποίαϲ πάτραϲ ὑμᾶϲ ἂν ἢ γένουϲ ποτὲ
   τύχοιμʼ ἂν εἰπών; ϲχῆμα μὲν γὰρ Ἑλλάδοϲ
   ϲτολῆϲ ὑπάρχει προϲφιλεϲτάτηϲ ἐμοί·
   φωνῆϲ δʼ ἀκοῦϲαι βούλομαι· καὶ μή μʼ ὄκνῳ
   δείϲαντεϲ ἐκπλαγῆτʼ ἀπηγριωμένον,
   ἀλλʼ οἰκτίϲαντεϲ ἄνδρα δύϲτηνον, μόνον,
   ἐρῆμον ὧδε κἄφιλον κακούμενον,
   φωνήϲατʼ, εἴπερ ὡϲ φίλοι προϲήκετε.
ἀλλʼ ἀνταμείψαϲθʼ· οὐ γὰρ εἰκὸϲ οὔτʼ ἐμὲ
   ὑμῶν ἁμαρτεῖν τοῦτό γʼ οὔθʼ ὑμᾶϲ ἐμοῦ.
Νε. ἀλλʼ, ὦ ξένʼ, ἴϲθι τοῦτο πρῶτον, οὕνεκα
   Ἕλληνέϲ ἐϲμεν· τοῦτο γὰρ βούλῃ μαθεῖν.
Φι. ὦ φίλτατον φώνημα· φεῦ τὸ καὶ λαβεῖν
   πρόϲφθεγμα τοιοῦδʼ ἀνδρὸϲ ἐν χρόνῳ μακρῷ.
   τίϲ ϲʼ, ὦ τέκνον, κατέϲχε, τίϲ προϲήγαγεν
   χρεία; τίϲ ὁρμή; τίϲ ἀνέμων ὁ φίλτατοϲ;
   γέγωνέ μοι πᾶν τοῦθʼ, ὅπωϲ εἰδῶ τίϲ εἶ.
Νε. ἐγὼ γένοϲ μέν εἰμι τῆϲ περιρρύτου

   Ϲκύρου· πλέω δʼ ἐϲ οἶκον· αὐδῶμαι δὲ παῖϲ
   Ἀχιλλέωϲ, Νεοπτόλεμοϲ. οἶϲθʼ ἤδη τὸ πᾶν.
Φι. ὦ φιλτάτου παῖ πατρόϲ, ὦ φίληϲ χθονόϲ,
   ὦ τοῦ γέροντοϲ θρέμμα Λυκομήδουϲ, τίνι
   ϲτόλῳ προϲέϲχεϲ τήνδε γῆν; πόθεν πλέων;
Νε. ἐξ Ἰλίου τοι δὴ τανῦν γε ναυϲτολῶ.
Φι. πῶϲ εἶπαϲ; οὐ γὰρ δὴ ϲύ γʼ ἦϲθα ναυβάτηϲ
   ἡμῖν κατʼ ἀρχὴν τοῦ πρὸϲ Ἴλιον ϲτόλου.
Νε. ἦ γὰρ μετέϲχεϲ καὶ ϲὺ τοῦδϲ τοῦ πόνου;
Φι. ὦ τέκνον, οὐ γὰρ οἶϲθά μʼ ὅντινʼ εἰϲορᾷϲ;
Νε. πῶϲ γὰρ κάτοιδʼ ὅν γʼ εἶδον οὐδεπώποτε;
Φι. οὐδʼ ὄνομʼ ⟨ἄρʼ⟩οὐδὲ τῶν ἐμῶν κακῶν κλέοϲ
   ᾔϲθου ποτʼ οὐδέν, οἷϲ ἐγὼ διωλλύμην;
Νε. ὡε μηδὲν εἰδότʼ ἴϲθι μʼ ὧν ἀνιχτορεῖϲ.
Φι. ὢ πόλλʼ ἐγὼ μοχθηρόϲ, ὢ πικρὸϲ θεοῖϲ,
   οὗ μηδὲ κληδὼν ὧδʼ ἔχοντοϲ οἴκαδε
   μηδʼ Ἑλλάδοϲ γῆϲ μηδαμοῦ διῆλθέ που.
   ἀλλʼ οἱ μὲν ἐκβαλόντεϲ ἀνοϲίωϲ ἐμὲ
   γελῶϲι ϲῖγʼ ἔχοντεϲ, ἡ δʼ ἐμὴ νόϲοϲ
   ἀεὶ τέθηλε κἀπὶ μεῖζον ἔρχεται.
   ὦ τέκνον, ὦ παῖ πατρὸϲ ἐξ Ἀχιλλέωϲ,
   ὅδʼ εἴμʼ ἐγώ ϲοι κεῖνοϲ, ὃν κλύειϲ ἴϲωϲ
   τῶν Ἡρακλείων ὄντα δεϲπότην ὅπλων,
   ὁ τοῦ Ποίαντοϲ παῖϲ Φιλοκτήτηϲ, ὃν οἱ
   διϲϲοὶ ϲτρατηγοὶ χὠ Κεφαλλήνων ἄναξ
   ἔρριψαν αἰϲχρῶϲ ὧδʼ ἐρῆμον, ἀγρίᾳ
   νόϲῳ καταφθίνοντα, τῆϲ ἀνδροφθόρου
   πληγέντʼ ἐχίδνηϲ ἀγρίῳ χαράγματι·
   ξὺν ᾗ μʼ ἐκεῖνοι, παῖ, προθέντεϲ ἐνθάδε
   ᾤχοντʼ ἐρῆμον, ἡνίκʼ ἐκ τῆϲ ποντίαϲ
   Χρύϲηϲ κατέϲχον δεῦρο ναυβάτῃ ϲτόλῳ.
   τότʼ ἄϲμενοί μʼ ὡϲ εἶδον ἐκ πολλοῦ ϲάλου
   εὕδοντʼ ἐπʼ ἀκτῆϲ ἐν κατηρεφεῖ πέτρᾳ,
   λιπόντεϲ ᾤχονθʼ, οἷα φωτὶ δυϲμόρῳ
   ῥάκη προθέντεϲ βαιὰ καί τι καὶ βορᾶϲ
   ἐπωφέλημα ϲμικρόν, οἷʼ αὐτοῖϲ τύχοι.
   οὗ δή, τέκνον, ποίαν μʼ ἀνάϲταϲιν δοκεῖϲ

   αὐτῶν βεβώτων ἐξ ὕπνου ϲτῆναι τότε;
   ποῖʼ ἐκδακρῦϲαι, ποῖʼ ἀποιμῶξαι κακά;
   ὁρῶντα μὲν ναῦϲ, ἃϲ ἔχων ἐναυϲτόλουν,
   πάϲαϲ βεβώϲαϲ, ἄνδρα δʼ οὐδένʼ ἔντοπον,
   οὐχ ὅϲτιϲ ἀρκέϲειεν, οὐδʼ ὅϲτιϲ νόϲου
   κάμνοντι ϲυλλάβοιτο· πάντα δὲ ϲκοπῶν
   ηὕριϲκον οὐδὲν πλὴν ἀνιᾶϲθαι παρόν,
   τούτου δὲ πολλὴν εὐμάρειαν, ὦ τέκνον.
ὁ μὲν χρόνοϲ νυν διὰ χρόνου προὔβαινέ μοι,
   κἄδει τι βαιᾷ τῇδʼ ὑπὸ ϲτέγῃ μόνον
   διακονεῖϲθαι· γαϲτρὶ μὲν τὰ ϲύμφορα
   τόξον τόδʼ ἐξηύριϲκε, τὰϲ ὑποπτέρουϲ
   βάλλον πελείαϲ· πρὸϲ δὲ τοῦθʼ, ὅ μοι βάλοι
   νευροϲπαδὴϲ ἄτρακτοϲ, αὐτὸϲ ἂν τάλαϲ
   εἰλυόμην, δύϲτηνον ἐξέλκων πόδα,
   πρὸϲ τοῦτʼ ἄν· εἴ τʼ ἔδει τι καὶ ποτὸν λαβεῖν,
   καί που πάγον χυθέντοϲ, οἷα χείματι,
   ξύλον τι θραῦϲαι, ταῦτʼ ἂν ἐξέρπων τάλαϲ
   ἐμηχανώμην· εἶτα πῦρ ἂν οὐ παρῆν,
   ἀλλʼ ἐν πέτροιϲι πέτρον ἐκτρίβων μόλιϲ
   ἔφηνʼ ἄφαντον φῶϲ, ὃ καὶ ϲῴζει μʼ ἀεί.
   οἰκουμένη γὰρ οὖν ϲτέγη πυρὸϲ μέτα
   πάντʼ ἐκπορίζει πλὴν τὸ μὴ νοϲεῖν ἐμέ.
φέρʼ, ὦ τέκνον, νῦν καὶ τὸ τῆϲ νήϲου μάθῃϲ.
   ταύτῃ πελάζει ναυβάτηϲ οὐδεὶϲ ἑκών·
   οὐ γάρ τιϲ ὅρμοϲ ἔϲτιν, οὐδʼ ὅποι πλέων
   ἐξεμπολήϲει κέρδοϲ, ἢ ξενώϲεται.
   οὐκ ἐνθάδʼ οἱ πλοῖ τοῖϲι ϲώφροϲιν βροτῶν.
   τάχʼ οὖν τιϲ ἄκων ἔϲχε· πολλὰ γὰρ τάδε
   ἐν τῷ μακρῷ γένοιτʼ ἂν ἀνθρώπων χρόνῳ·
   οὗτοί μʼ, ὅταν μόλωειν, ὦ τέκνον, λόγοιϲ
   ἐλεοῦϲι μέν, καί πού τι καὶ βορᾶϲ μέροϲ
   προϲέδοϲαν οἰκτίραντεϲ, ἤ τινα ϲτολήν·
   ἐκεῖνο δʼ οὐδείϲ, ἡνίκʼ ἂν μνηϲθῶ, θέλει,
   ϲῶϲαί μʼ ἐϲ οἴκουϲ, ἀλλʼ ἀπόλλυμαι τάλαϲ
   ἔτοϲ τόδʼ ἤδη δέκατον ἐν λιμῷ τε καὶ
   κακοῖϲι βόεκων τὴν ἀδηφάγον νόϲον.
   τοιαῦτʼ Ἀτρεῖδαί μʼ ἥ τʼ Ὀδυϲϲέωϲ βία,
   ὦ παῖ, δεδράκαϲʼ· οἷϲ Ὀλύμπιοι θεοὶ

   δοῖέν ποτʼ αὐτοῖϲ ἀντίποινʼ ἐμοῦ παθεῖν.
Χο. ἔοικα κἀγὼ τοῖϲ ἀφιγμένοιϲ ἴϲα
   ξένοιϲ ἐποικτίρειν ϲε, Ποίαντοϲ τέκνον.
Νε. ἐγὼ δὲ καὐτὸϲ τοῖϲδε μάρτυϲ ἐν λόγοιϲ,
   ὡε εἴϲʼ ἀληθεῖϲ οἶδα, ϲὺν τυχὼν κακῶν
   ἀνδρῶν Ἀτρειδῶν τῆϲ τʼ Ὀδυϲϲέωϲ βίαϲ.
Φι. ἦ γάρ τι καὶ ϲὺ τοῖϲ πανωλέθροιϲ ἔχειϲ
   ἔγκλημʼ Ἀτρείδαιϲ, ὥετε θυμουῦϲθαι παθών;
Νε. θυμὸν γένοιτο χειρὶ πληρῶϲαί ποτε,
   ἵνʼ αἱ Μυκῆναι γνοῖεν ἡ Ϲπάρτη θʼ ὅτι
   χἠ Ϲκῦροϲ ἀνδρῶν ἀλκίμων μήτηρ ἔφυ.
Φι. εὖ γʼ, ὦ τέκνον· τίνοϲ γὰρ ὧδε τὸν μέγαν
   χόλον κατʼ αὐτῶν ἐγκαλῶν ἐλήλυθαϲ;
Νε. ὦ παῖ Ποίαντοϲ, ἐξερῶ, μόλιϲ δʼ ἐρῶ,
   ἅγωγʼ ὑπʼ αὐτῶν ἐξελωβήθην μολών.
   ἐπεὶ γὰρ ἔϲχε μοῖρʼ Ἀχιλλέα θανείν—
Φι. οἴμοι· φράϲῃϲ μοι μὴ πέρα, πρὶν ἂν μάθω
   πρῶτον τόδʼ· ἦ τέθνηχʼ ὁ Πηλέωϲ γόνοϲ;
Νε. τέθνηκεν, ἀνδρὸϲ οὐδενόϲ, θεοῦ δʼ ὕπο,
   τοξευτόϲ, ὡϲ λέγουϲιν, ἐκ Φοίβου δαμείϲ.
Φι. ἀλλʼ εὐγενὴϲ μὲν ὁ κτανών τε χὠ θανών.
   ἀμηχανῶ δὲ πότερον, ὦ τέκνον, τὸ ϲὸν
   πάθημʼ ἐλέγχω πρῶτον, ἢ κεῖνον ϲτένω.
Νε. οἶμαι μὲν ἀρκεῖν ϲοί γε καὶ τὰ ϲʼ, ὦ τάλαϲ,
   ἀλγήμαθʼ, ὥϲτε μὴ τὰ τῶν πέλαϲ ϲτένειν.
Φι. ὀρθῶϲ ἔλεξαϲ. τοιγαρουῦν τὸ ϲὸν φράϲον
   αὖθιϲ πάλιν μοι πρᾶγμʼ, ὅτῳ ϲʼ ἐνύβριϲαν.
Νε. ἦλθόν με νηὶ ποικιλοϲτόλῳ μέτα
   δῖόϲ τʼ Ὀδυϲϲεὺϲ χὠ τροφεὺϲ τοὐμουῦ πατρόϲ,
   λέγοντεϲ, εἴτʼ ἀληθὲϲ εἴτʼ ἄρʼ οὖν μάτην,
   ὡϲ οὐ θέμιϲ γίγνοιτʼ, ἐπεὶ κατέφθιτο
   πατὴρ ἐμόϲ, τὰ πέργαμʼ ἄλλον ἢ ʼμʼ ἐλεῖν.
   ταῦτʼ, ὦ ξένʼ, οὕτωϲ ἐννέποντεϲ οὐ πολὺν
   χρόνον μʼ ἐπέϲχον μή με ναυϲτολεῖν ταχύ,
   μάλιϲτα μὲν δὴ τοῦ θανόντοϲ ἱμέρῳ,
   ὅπωϲ ἴδοιμʼ ἄθαπτον· οὐ γὰρ εἰδόμην·
   ἔπειτα μέντοι χὠ λόγοϲ καλὸϲ προϲῆν,

   εἰ τἀπὶ Τροίᾳ πέργαμʼ αἱρήϲοιμʼ ἰών.
   ἦν δʼ ἦμαρ ἤδη δεύτερον πλέοντί μοι,
   κἀγὼ πικρὸν Ϲίγειον οὐρίῳ πλάτῃ
   κατηγόμην· καί μʼ εὐθὺϲ ἐν κύκλῳ ϲτρατὸϲ
   ἐκβάντα πᾶϲ ἠϲπάζετʼ, ὀμνύντεϲ βλέπειν
   τὸν οὐκέτʼ ὄντα ζῶντʼ Ἀχιλλέα πάλιν.
   κεῖνοϲ μὲν οὖν ἔκειτʼ· ἐγὼ δʼ ὁ δύϲμοροϲ,
   ἐπεὶ ʼδάκρυϲα κεῖνον, οὐ μακρῷ χρόνῳ
   ἐλθὼν Ἀτρείδαϲ προϲφιλῶϲ, ὡϲ εἰκὸϲ ἦν,
   τά θʼ ὅπλʼ ἀπῄτουν τοῦ πατρὸϲ τά τʼ ἄλλʼ ὅϲʼ ἦν.
   οἱ δʼ εἶπον, οἴμοι, τλημονέϲτατον λόγον,
   'ὦ ϲπέρμʼ Ἀχιλλέωϲ, τἄλλα μὲν πάρεϲτί ϲοι
   πατρῷʼ ἑλέϲθαι, τῶν δʼ ὅπλων κείνων ἀνὴρ
   ἄλλοϲ κρατύνει νῦν, ὁ Λαέρτου γόνοϲ.'
   κἀγὼ ʼκδακρύϲαϲ εὐθὺϲ ἐξανίϲταμαι
   ὀργῇ βαρείᾳ, καὶ καταλγήϲαϲ λέγω,
   'ὦ ϲχέτλιʼ, ἦ ʼτολμήϲατʼ ἀντʼ ἐμοῦ τινι
   δοῦναι τὰ τεύχη τἀμά, πρὶν μαθεῖν ἐμοῦ';
   ὁ δʼ εἶπʼ Ὀδυϲϲεύϲ, πληϲίον γὰρ ὢν κυρεῖ,
   'ναί, παῖ, δεδώκαϲʼ ἐνδίκωϲ οὗτοι τάδε·
   ἐγὼ γὰρ αὔτʼ ἔϲωϲα κἀκεῖνον παρών.'
   κἀγὼ χολωθεὶϲ εὐθὺϲ ἤραϲϲον κακοῖϲ
   τοῖϲ πᾶϲιν, οὐδὲν ἐνδεὲϲ ποιούμενοϲ,
   εἰ τἀμὰ κεῖνοϲ ὅπλʼ ἀφαιρήϲοιτό με.
   ὁ δʼ ἐνθάδʼ ἥκων, καίπερ οὐ δύϲοργοϲ ὤν,
   δηχθεὶϲ πρὸϲ ἁξήκουϲεν ὧδʼ ἠμείψατο·
   'οὐκ ἦϲθʼ ἵνʼ ἡμεῖϲ, ἀλλʼ ἀπῆϲθʼ ἵνʼ οὔ ϲʼ ἔδει.
   καὶ ταῦτʼ, ἐπειδὴ καὶ λέγειϲ θραϲυϲτομῶν,
   οὐ μή ποτʼ ἐϲ τὴν Ϲκῦρον ἐκπλεύϲῃϲ ἔχων.'
τοιαῦτʼ ἀκούϲαϲ κἀξονειδιϲθεὶϲ κακὰ
   πλέω πρὸϲ οἴκουϲ, τῶν ἐμῶν τητώμενοϲ
   πρὸϲ τοῦ κακίϲτου κἀκ κακῶν Ὀδυϲϲέωϲ.
   [κοὐκ αἰτιῶμαι κεῖνον ὡε τοὺϲ ἐν τέλει·
   πόλιϲ γάρ ἐϲτι πᾶϲα τῶν ἡγουμένων
   ϲτρατόϲ τε ϲύμπαϲ· οἱ δʼ ἀκοϲμοῦντεϲ βροτῶν
   διδαϲκάλων λόγοιϲι γίγνονται κακοί.]
λόγοϲ λέλεκται πᾶϲ· ὁ δʼ Ἀτρείδαϲ ϲτυγῶν
   ἐμοί θʼ ὁμοίωϲ καὶ θεοῖϲ εἴη φίλοϲ.
Χο.
[
ϲτρ.
ὀρεϲτέρα παμβῶτι Γᾶ,
   μᾶτερ αὐτοῦ Διόϲ,
   ἃ τὸν μέγαν Πακτωλὸν εὔχρυϲον νέμειϲ,
   ϲὲ κἀκεῖ, μᾶτερ πότνιʼ, ἐπηυδώμαν,
   ὅτʼ ἐϲ τόνδʼ Ἀτρειδᾶν
   ὕβριϲ πᾶϲʼ ἐχώρει,
   ὅτε τὰ πάτρια τεύχεα παρεδίδοϲαν,
   ἰὼ μάκαιρα ταυροκτόνων
   λεόντων ἔφεδρε, τῷ Λαρτίου,
   ϲέβαϲ ὑπέρτατον.
Φι. ἔχοντεϲ, ὡϲ ἔοικε, ϲύμβολον ϲαφὲϲ
   λύπηϲ πρὸϲ ἡμᾶϲ, ὦ ξένοι, πεπλεύκατε,
   καί μοι προϲᾴδεθʼ ὥϲτε γιγνώϲκειν ὅτι
   ταῦτʼ ἐξ Ἀτρειδῶν ἔργα κἀξ Ὀδυϲϲέωϲ.
   ἔξοιδα γάρ νιν παντὸϲ ἂν λόγου κακοῦ
   γλώϲϲῃ θιγόντα καὶ πανουργίαϲ, ἀφʼ ἧϲ
   μηδὲν δίκαιον ἐϲ τέλοϲ μέλλοι ποεῖν.
   ἀλλʼ οὔ τι τοῦτο θαῦμʼ ἔμοιγʼ, ἀλλʼ εἰ παρὼν
   Αἴαε ὁ μείζων ταῦθʼ ὁρῶν ἠνείχετο.
Νε. οὐκ ἦν ἔτι ζῶν, ὦ ξένʼ· οὐ γὰρ ἄν ποτε
   ζῶντόϲ γʼ ἐκείνον ταῦτʼ ἐϲυλήθην ἐγώ.
Φι. πῶϲ εἶπαϲ; ἀλλʼ ἦ χοὖτοϲ οἴχεται θανών;
Νε. ὡϲ μηκέτʼ ὄντα κεῖνον ἐν φάει νόει.
Φι. οἴμοι τάλαϲ. ἀλλʼ οὐχ ὁ Τυδέωϲ γόνοϲ,
   οὐδʼ οὑμπολητὸϲ Ϲιϲύφου Λαερτίῳ,
   οὐ μὴ θάνωϲι. τούϲδε γὰρ μὴ ζῆν ἔδει.
Νε. οὐ δῆτʼ· ἐπίϲτω τοῦτο γʼ· ἀλλὰ καὶ μέγα
   θάλλοντέϲ εἰϲι νῦν ἐν Ἀργείων ϲτρατῷ.
Φι.    ⟨φεῦ·⟩τί δʼ; ὁ παλαιὸϲ κἀγαθὸϲ φίλοϲ τʼ ἐμόϲ,
   Νέϲτωρ ὁ Πύλιοϲ, ἔϲτιν; οὗτοϲ γὰρ τάχʼ ἂν
   κείνων κάκʼ ἐξήρυκε, βουλεύων ϲοφά.
Νε. κεῖνόϲ γε πράϲϲει νῦν κακῶϲ, ἐπεὶ θανὼν
   Ἀντίλοχοϲ αὐτῷ φροῦδοϲ ὃϲ παρῆν γόνοϲ.
Φι. οἴμοι, δύʼ αὖ τώδʼ ἄνδρʼ ἔλεξαϲ, οἷν ἐγὼ
   ἥκιϲτʼ ἂν ἠθέληϲʼ ὀλωλότοιν κλύειν.

   φεῦ φεῦ· τί δῆτα δεῖ ϲκοπεῖν, ὅθʼ οἵδε μὲν
   τεθνᾶϲʼ, Ὀδυϲϲεὺϲ δʼ ἔϲτιν αὖ κἀνταῦθʼ ἵνα
   χρῆν ἀντὶ τούτων αὐτὸν αὐδᾶϲθαι νεκρόν;
Νε. ϲοφὸϲ παλαιϲτὴϲ κεῖνοϲ, ἀλλὰ χαἰ ϲοφαὶ
   γνῶμαι, Φιλοκτῆτʼ, ἐμποδίζονται θαμά.
Φι. φέρʼ εἰπὲ πρὸϲ θεῶν, ποῦ γὰρ ἦν ἐνταῦθά ϲοι
   Πάτροκλοϲ, ὃϲ ϲοῦ πατρὸϲ ἦν τὰ φίλτατα;
Νε. χοὖτοϲ τεθνηκὼϲ ἦν· λόγῳ δέ ϲʼ ⟨ἐν⟩βραχεῖ
   τοῦτʼ ἐκδιδάξω. πόλεμοϲ οὐδένʼ ἄνδρʼ ἑκὼν
   αἱρεῖ πονηρόν, ἀλλὰ τοὺϲ χρηϲτοὺϲ ἀεί.
Φι. ξυμμαρτυρῶ ϲοι· καὶ κατʼ αὐτὸ τοῦτό γε
   ἀναξίου μὲν φωτὸϲ ἐξερήεομαι,
   γλώϲϲῃ δὲ δεινοῦ καὶ ϲοφοῦ, τί νῦν κυρεῖ.
Νε. ποίου δὲ τούτον πλήν γʼ Ὀδυϲϲέωϲ ἐρεῖϲ;
Φι. οὐ τοῦτον εἶπον, ἀλλὰ Θερϲίτηϲ τιϲ ἦν,
   ὃϲ οὐκ ἂν εἵλετʼ εἰϲάπαξ εἰπεῖν, ὅπου
   μηδεὶϲ ἐῴη· τοῦτον οἶϲθʼ εἰ ζῶν κυρεῖ;
Νε. οὐκ εἶδον αὐτόϲ, ᾐϲθόμην δʼ ἔτʼ ὄντα νιν.
Φι. ἔμελλʼ· ἐπεὶ οὐδέν πω κακόν γʼ ἀπώλετο,
   ἀλλʼ εὖ περιϲτέλλουϲιν αὐτὰ δαίμονεϲ,
   καί πωϲ τὰ μὲν πανοῦργα καὶ παλιντριβῆ
   χαίρουϲʼ ἀναϲτρέφοντεϲ ἐξ Ἅιδου, τὰ δὲ
   δίκαια καὶ τὰ χρήϲτʼ ἀποϲτέλλουϲʼ ἀεί.
   ποῦ χρὴ τίθεϲθαι ταῦτα, ποῦ δʼ αἰνεῖν, ὅταν
   τὰ θεῖʼ ἐπαθρῶν τοὺϲ θεοὺϲ εὕρω κακούϲ;
Νε. ἐγὼ μέν, ὦ γένεθλον Οἰταίου πατρόϲ,
   τὸ λοιπὸν ἤδη τηλόθεν τό τʼ Ἴλιον
   καὶ τοὺϲ Ἀτρείδαϲ εἰϲορῶν φυλάξομαι·
   ὅπου δʼ ὁ χείρων τἀγαθοῦ μεῖζον ϲθένει
   κἀποφθίνει τὰ χρηϲτὰ χὠ δειλὸϲ κρατεῖ,
   τούτουϲ ἐγὼ τοὺϲ ἄνδραϲ οὐ ϲτέρξω ποτέ·
   ἀλλʼ ἡ πετραία Ϲκῦροϲ ἐξαρκοῦϲά μοι
   ἔϲται τὸ λοιπόν, ὥϲτε τέρπεϲθαι δόμῳ.
νῦν δʼ εἶμι πρὸϲ ναῦν. καὶ ϲύ, Ποίαντοϲ τέκνον,
   χαῖῤ ὡϲ μέγιϲτα, χαῖρε· καί ϲε δαίμονεϲ
   νόϲου μεταϲτήϲειαν, ὡϲ αὐτὸϲ θέλειϲ.
   ἡμεῖϲ δʼ ἴωμεν, ὡϲ ὁπηνίκʼ ἂν θεὸϲ
   πλοῦν ἡμὶν εἴκῃ, τηνικαῦθʼ ὁρμώμεθα.

Φι.    ἤδη, τέκνον, ϲτέλλεϲθε;
Νε. καιρὸϲ γὰρ καλεῖ
   πλοῦν μὴ ʼξ ἀπόπτου μᾶλλον ἢ ʼγγύθεν ϲκοπεῖν.
Φι. πρόϲ νύν ϲε πατρόϲ, πρόϲ τε μητρόϲ, ὦ τέκνον,
   πρόϲ τʼ εἴ τί ϲοι κατʼ οἶκόν ἐϲτι προϲφιλέϲ,
   ἱκέτηϲ ἱκνοῦμαι, μὴ λίπῃϲ μʼ οὕτω μόνον,
   ἐρῆμον ἐν κακοῖϲι τοῖϲδʼ οἵοιϲ ὁρᾷϲ
   ὅϲοιϲί τʼ ἐξήκουϲαϲ ἐνναίοντά με·
   ἀλλʼ ἐν παρέργῳ θοῦ με. δυϲχέρεια μέν,
   ἔξοιδα, πολλὴ τοῦδε τοῦ φορήματοϲ·
   ὅμωϲ δὲ τλῆθι· τοῖϲι γενναίοιϲί τοι
   τό τʼ αἰϲχρὸν ἐχθρὸν καὶ τὸ χρηϲτὸν ἐκλεέϲ.
   ϲοὶ δʼ, ἐκλιπόντι τοῦτʼ, ὄνειδοϲ οὐ καλόν,
   δράϲαντι δʼ, ὦ παῖ, πλεῖϲτον εὐκλείαϲ γέραϲ,
   ἐὰν μόλω ʼγὼ ζῶν πρὸϲ Οἰταίαν χθόνα.
   ἴθʼ· ἡμέραϲ τοι μόχθοϲ οὐχ ὅληϲ μιᾶϲ.
   τόλμηϲον, ἐμβαλοῦ μʼ ὅποι θέλειϲ ἄγων,
   ἐϲ ἀντλίαν, ἐϲ πρῷραν, ἐϲ πρύμναν†,ὅπου
   ἥκιϲτα μέλλω τοὺϲ ξυνόνταϲ ἀλγυνεῖν.
   νεῦϲον, πρὸϲ αὐτοῦ Ζηνὸϲ ἱκεϲίου, τέκνον,
   πείϲθητι. προϲπίτνω ϲε γόναϲι, καίπερ ὤν
   ἀκράτωρ ὁ τλήμων, χωλόϲ. ἀλλὰ μή μʼ ἀφῇϲ
   ἐρῆμον οὕτω χωρὶϲ ἀνθρώπων ϲτίβου,
   ἀλλʼ ἢ πρὸϲ οἶκον τὸν ϲὸν ἔκϲωϲόν μʼ ἄγων,
   ἢ πρὸϲ τὰ Χαλκώδοντοϲ Εὐβοίαϲ ϲταθμά·
   κἀκεῖθεν οὔ μοι μακρὸϲ εἰϲ Οἴτην ϲτόλοϲ
   Τραχινίαν τε δεράδα καὶ τὸν εὔροον
   Ϲπερχειὸν ἔϲται, πατρί μʼ ὡϲ δείξῃϲ φίλῳ,
   ὃν δὴ παλαιὸν ἐξότου δέδοικʼ ἐγὼ
   μή μοι βεβήκῃ. πολλὰ γὰρ τοῖϲ ἱγμένοιϲ
   ἔϲτελλον αὐτὸν ἱκεϲίουϲ πέμπων λιτάϲ,
   αὐτόϲτολον πλεύϲαντά μʼ ἐκϲῶϲαι δόμουϲ.
   ἀλλʼ ἢ τέθνηκεν, ἢ τὰ τῶν διακόνων,
   ὡϲ εἰκόϲ, οἶμαι, τοὐμὸν ἐν ϲμικρῷ μέροϲ
   ποιούμενοι τὸν οἴκαδʼ ἤπειγον ϲτόλον.
νῦν δʼ, ἐϲ ϲὲ γὰρ πομπόν τε καὐτὸν ἄγγελον
   ἥκω, ϲὺ ϲῶϲον, ϲύ μʼ ἐλέηϲον, εἰϲορῶν

   ὡϲ πάντα δεινὰ κἀπικινδύνωϲ βροτοῖϲ
   κεῖται παθεῖν μὲν εὖ, παθεῖν δὲ θἄτερα.
   [χρὴ δʼ ἐκτὸϲ ὄντα πημάτων τὰ δείνʼ ὁρᾶν,
   χὤταν τιϲ εὖ ζῇ, τηνικαῦτα τὸν βίον
   ϲκοπεῖν μάλιϲτα μὴ διαφθαρεὶϲ λάθῃ.]
Χο.[
ἀντ.
οἴκτιρʼ, ἄναξ· πολλῶν ἔλε-
   ξεν δυϲοίϲτων πόνων
   ἆθλʼ, οἷα μηδεὶϲ τῶν ἐμῶν τύχοι φίλων.
   εἰ δὲ πικρούϲ, ἄναξ, ἔχθειϲ Ἀτρείδαϲ,
   ἐγὼ μέν, τὸ κείνων
   κακὸν τῷδε κέρδοϲ
   μέγα τιθέμενοϲ, ἔνθαπερ ἐπιμέμονεν,
   ἐπʼ εὐϲτόλου ταχείαϲ νεὼϲ
   πορεύϲαιμʼ ἂν ἐϲ δόμουϲ, τὰν θεῶν
   νέμεϲιν ἐκφυγών.
Νε. ὅρα ϲὺ μὴ νῦν μέν τιϲ εὐχερὴϲ παρῇϲ,
   ὅταν δὲ πληϲθῇϲ τῆϲ νόϲου ξυνουϲίᾳ,
   τότʼ οὐκέθʼ αὑτὸϲ τοῖϲ λόγοιϲ τούτοιϲ φανῇϲ.
Χο. ἥκιϲτα· τοῦτʼ οὐκ ἔϲθʼ ὅπωϲ ποτʼ εἰϲ ἐμὲ
   τοὔνειδοϲ ἕξειϲ ἐνδίκωϲ ὀνειδίϲαι.
Νε. ἀλλʼ αἰϲχρὰ μέντοι ϲοῦ γέ μʼ ἐνδεέϲτερον
   ξένῳ φανῆναι πρὸϲ τὸ καίριον πονεῖν.
   ἀλλʼ εἰ δοκεῖ, πλέωμεν, ὁρμάϲθω ταχύϲ·
   χἠ ναῦϲ γὰρ ἄξει κοὐκ ἀπαρνηθήϲεται.
   μόνον θεοὶ ϲῴζοιεν ἔκ τε τῆϲδε γῆϲ
   ἡμᾶϲ ὅποι τʼ ἐνθένδε βουλοίμεϲθα πλεῖν.
Φι. ὦ φίλτατον μὲν ἦμαρ, ἥδιϲτοϲ δʼ ἀνήρ,
   φίλοι δὲ ναῦται, πῶϲ ἂν ὑμὶν ἐμφανὴϲ
   ἔργῳ γενοίμην, ὥϲ μʼ ἔθεϲθε προϲφιλῆ.
   ἴωμεν, ὦ παῖ, προϲκύϲαντε τὴν ἔϲω
   ἄοικον ἐξοίκηϲιν, ὥϲ με καὶ μάθῃϲ
   ἀφʼ ὧν διέζων, ὥϲ τʼ ἔφυν εὐκάρδιοϲ.
   οἶμαι γὰρ οὐδʼ ἂν ὄμμαϲιν μόνον θέαν
   ἄλλον λαβόντα πλὴν ἐμοῦ τλῆναι τάδε·
   ἐγὼ δʼ ἀνάγκῃ προὔμαθον ϲτέργειν κακά.

Χο. ἐπίϲχετον, ϲταθῶμεν· ἄνδρε γὰρ δύο,
   ὁ μὲν νεὼϲ ϲῆϲ ναυβάτηϲ, ὁ δʼ ἀλλόθρουϲ,
   χωρεῖτον, ὧν μαθόντεϲ αὖθιϲ εἴϲιτον.
ΕΜΠΟΡΟϹ Ἀχιλλέωϲ παῖ, τόνδε τὸν ξυνέμπορον,
   ὃϲ ἦν νεὼϲ ϲῆϲ ϲὺν δυοῖν ἄλλοιν φύλαξ,
   ἐκέλευϲʼ ἐμοί ϲε ποῦ κυρῶν εἴηϲ φράϲαι,
   ἐπείπερ ἀντέκυρϲα, δοξάζων μὲν οὔ,
   τύχῃ δέ πωϲ πρὸϲ ταὐτὸν ὁρμιϲθεὶϲ πέδου.
   πλέω γὰρ ὡϲ ναύκληροϲ οὐ πολλῷ ϲτόλῳ
   ἀπʼ Ἰλίου πρὸϲ οἶκον ἐϲ τὴν εὔβοτρυν
   Πεπάρηθον, ὡϲ ⟨δʼ⟩ἤκουϲα τοὺϲ ναύταϲ ὅτι
   ϲοὶ πάντεϲ εἶεν ϲυννεναυϲτοληκότεϲ,
   ἔδοξέ μοι μὴ ϲῖγα, πρὶν φράϲαιμί ϲοι,
   τὸν πλοῦν ποεῖϲθαι, προϲτυχόντι τῶν ἴϲων.
   οὐδὲν ϲύ που κάτοιϲθα τῶν ϲαυτοῦ πέρι,
   ἃ τοῖϲιν Ἀργείοιϲιν ἀμφὶ ϲοῦ νέα
   βουλεύματʼ ἐϲτί, κοὐ μόνον βουλεύματα,
   ἀλλʼ ἔργα δρώμενʼ, οὐκέτʼ ἐξαργούμενα.
Νε. ἀλλʼ ἡ χάριϲ μὲν τῆϲ προμηθίαϲ, ξένε,
   εἰ μὴ κακὸϲ πέφυκα, προϲφιλὴϲ μενεῖ·
   φράϲον δὲ τἄργʼ ἅλεξαϲ, ὡϲ μάθω τί μοι
   νεώτερον βούλευμʼ ἀπʼ Ἀργείων ἔχειϲ.
Εμ. φροῦδοι διώκοντέϲ ϲε ναυτικῷ ϲτόλῳ
   Φοῖνίξ θʼ ὁ πρέϲβυϲ οἵ τε Θηϲέωϲ κόροι.
Νε. ὡϲ ἐκ βίαϲ μʼ ἄξοντεϲ ἢ λόγοιϲ πάλιν;
Εμ. οὐκ οἶδʼ. ἀκούϲαϲ δʼ ἄγγελοϲ πάρειμί ϲοι.
Νε. ἦ ταῦτα δὴ Φοῖνίξ τε χοἰ ξυνναυβάται
   οὕτω καθʼ ὁρμὴν δρῶϲιν Ἀτρειδῶν χάριν;
Νμ. ὡϲ ταῦτʼ ἐπίϲτω δρώμενʼ, οὐ μέλλοντʼ ἔτι.
Νε. πῶϲ οὖν Ὀδυϲϲεὺϲ πρὸϲ τάδʼ οὐκ αὐτάγγελοϲ
   πλεῖν ἦν ἐτοῖμοϲ; ἦ φόβοϲ τιϲ εἶργέ νιν;
Εμ. κεῖνόϲ γʼ ἐπʼ ἄλλον ἄνδῤ ὁ Τυδέωϲ τε παῖϲ
   ἔϲτελλον, ἡνίκʼ ἐξανηγόμην ἐγώ.
Νε. πρὸϲ ποῖον αὖ τόνδʼ αὐτὸϲ Οὑδυϲϲεὺϲ ἔπλει;
Εμ. ἦν δή τιϲ—ἀλλὰ τόνδε μοι πρῶτον φράϲον
   τίϲ ἐϲτίν· ἃν λέγῃϲ δὲ μὴ φώνει μέγα.

Νε. ὅδʼ ἔϲθʼ ὁ κλεινόϲ ϲοι Φιλοκτήτηϲ, ξένε.
Εμ. μή νύν μʼ ἔρῃ τὰ πλείονʼ, ἀλλʼ ὅϲον τάχοϲ
   ἔκπλει ϲεαυτὸν ξυλλαβὼν ἐκ τῆϲδε γῆϲ.
Φι. τί φηϲιν, ὦ παῖ; τί δὲ κατὰ ϲκότον ποτὲ
   διεμπολᾷ λόγοιϲι πρόϲ ϲʼ ὁ ναυβάτηϲ;
Νε. οὐκ οἶδά πω τί φηϲι· δεῖ δʼ αὐτὸν λέγειν
   ἐϲ φῶϲ ὃ λέξει, πρὸϲ ϲὲ κἀμὲ τούϲδε τε.
Εμ. ὦ ϲπέρμʼ Ἀχιλλέωϲ, μή με διαβάλῃϲ ϲτρατῷ
   λέγονθʼ ἃ μὴ δεῖ· πόλλʼ ἐγὼ κείνων ὕπο
   δρῶν ἀντιπάϲχω χρηϲτά θʼ, οἷʼ ἀνὴρ πένηϲ.
Νε. ἐγὼ μὲν αὐτοῖϲ δυϲμενήϲ· οὗτοϲ δέ μοι
   φίλοϲ μέγιϲτοϲ, οὕνεκʼ Ἀτρείδαϲ ϲτυγεῖ.
   δεῖ δή ϲʼ, ἔμοιγʼ ἐλθόντα προϲφιλῆ, λόγων
   κρύψαι πρὸϲ ἡμᾶϲ μηδὲν ὧν ἀκήκοαϲ.
Εμ.    ὅρα τί ποιεῖϲ, παῖ.
Νε. ϲκοπῶ κἀγὼ πάλαι.
Εμ.    ϲὲ θήϲομαι τῶνδʼ αἴτιον.
Νε. ποιοῦ λέγων.
Εμ. λέγω. ʼπὶ τοῦτον ἄνδρε τώδʼ ὥπερ κλύειϲ,
   ὁ Τυδέωϲ παῖϲ ἥ τʼ Ὀδυϲϲέωϲ βία,
   διώμοτοι πλέουϲιν ἦ μὴν ἢ λόγῳ
   πείϲαντεϲ ἄξειν, ἢ πρὸϲ ἰϲχύοϲ κράτοϲ.
   καὶ ταῦτʼ Ἀχαιοὶ πάντεϲ ἤκουον ϲαφῶϲ
   Ὀδυϲϲέωϲ λέγοντοϲ· οὗτοϲ γὰρ πλέον
   τὸ θάρϲοϲ εἶχε θἀτέρου δράϲειν τάδε.
Νε. τίνοϲ δʼ Ἀτρεῖδαι τοῦδʼ ἄγαν οὕτω χρόνῳ
   τοϲῷδʼ ἐπεϲτρέφοντο πράγματοϲ χάριν,
   ὅν γʼ εἶχον ἤδη χρόνιον ἐκβεβληκότεϲ;
   τίϲ ὁ πόθοϲ αὐτοὺϲ ἵκετʼ; ἦ θεῶν βία
   καὶ νέμεϲιϲ, αἵπερ ἔργʼ ἀμύνουϲιν κακά;
Εμ. ἐγώ ϲε τοῦτʼ, ἴϲωϲ γὰρ οὐκ ἀκήκοαϲ,
   πᾶν ἐκδιδάξω. μάντιε ἦν τιϲ εὐγενήϲ,
   Πριάμου μὲν υἱόϲ, ὄνομα δʼ ὠνομάζετο
   Ἕλενοϲ, ὃν οὗτοϲ νυκτὸϲ ἐξελθὼν μόνοϲ
   ὁ πάντʼ ἀκούων αἰϲχρὰ καὶ λωβήτʼ ἔπη
   δόλοιϲ Ὀδυϲϲεὺϲ εἷλε· δέϲμιόν τʼ ἄγων
   ἔδειξʼ Ἀχαιοῖϲ ἐϲ μέϲον, θήραν καλήν·
   ὃϲ δὴ τά τʼ ἄλλʼ αὐτοῖϲι πάντʼ ἐθέϲπιϲεν
   καὶ τἀπὶ Τροίᾳ πέργαμʼ ὡϲ οὐ μή ποτε

   πέρϲοιεν, εἰ μὴ τόνδε πείϲαντεϲ λόγῳ
   ἄγοιντο νήϲου τῆϲδʼ ἐφʼ ἧϲ ναίει τὰ νῦν.
   καὶ ταῦθʼ ὅπωε ἤκουεʼ ὁ Λαέρτου τόκοϲ
   τὸν μάντιν εἰπόντʼ, εὐθέωϲ ὑπέϲχετο
   τὸν ἄνδρʼ Ἀχαιοῖϲ τόνδε δηλώϲειν ἄγων·
   οἴοιτο μὲν μάλιϲθʼ ἑκούϲιον λαβών,
   εἰ μὴ θέλοι δʼ, ἄκοντα· καὶ τούτων κάρα
   τέμνειν ἐφεῖτο τῷ θέλοντι μὴ τυχών.
   ἤκουϲαϲ, ὦ παῖ, πάντα· τὸ ϲπεύδειν δέ ϲοι
   καὐτῷ παραινῶ κεἴ τινοϲ κήδῃ πέρι.
Φι. οἴμοι τάλαϲ. ἦ κεῖνοϲ, ἡ πᾶϲα βλάβη,
   ἔμʼ εἰϲ Ἀχαιοὺϲ ὤμοϲεν πείϲαϲ ϲτελεῖν;
   πειϲθήϲομαι γὰρ ὧδε κἀξ Ἅιδου θανὼν
   πρὸϲ φῶϲ ἀνελθεῖν, ὥϲπερ οὑκείνου πατήρ.
Εμ. οὐκ οἶδʼ ἐγὼ ταῦτʼ· ἀλλʼ ἐγὼ μὲν εἶμʼ ἐπί
   ναῦν, ϲφῷν δʼ ὅπωϲ ἄριϲτα ϲυμφέροι θεόϲ.
Φι. οὔκουν τάδʼ, ὦ παῖ, δεινά, τὸν Λαερτίου
   ἔμʼ ἐλπίϲαι ποτʼ ἂν λόγοιϲι μαλθακοῖϲ
   δεῖξαι νεὼϲ ἄγοντʼ ἐν Ἀργείοιϲ μέϲοιϲ;
   οὔ· θᾶϲϲον ἂν τῆϲ πλεῖϲτον ἐχθίϲτηϲ ἐμοὶ
   κλύοιμʼ ἐχίδνηϲ, ἥ μʼ ἔθηκεν ὧδʼ ἄπουν.
   ἀλλʼ ἔϲτʼ ἐκείνῳ πάντα λεκτά, πάντα δὲ
   τολμητά· καὶ νῦν οἶδʼ ὁθούνεχʼ ἵξεται.
   ἀλλʼ, ὦ τέκνον, χωρῶμεν, ὡϲ ἡμᾶϲ πολὺ
   πέλαγοϲ ὁρίζῃ τῆϲ Ὀδυϲϲέωϲ νεώϲ.
   ἴωμεν· ἥ τοι καίριοϲ ϲπουδὴ πόνου
   λήξαντοϲ ὕπνον κἀνάπαυλαν ἤγαγεν.
Νε. οὐκοῦν ἐπειδὰν πνεῦμα τοὐκ πρῴραϲ ἀνῇ,
   τότε ϲτελοῦμεν· νῦν γὰρ ἀντιοϲτατεῖ.
Φι. ἀεὶ καλὸϲ πλοῦϲ ἔϲθʼ, ὅταν φεύγῃϲ κακά.
Νε. οἶδʼ· ἀλλὰ κἀκείνοιϲι ταῦτʼ ἐναντία.
Φι. οὐκ ἔϲτι λῃϲταῖϲ πνεῦμʼ ἐναντιούμενον,
   ὅταν παρῇ κλέψαι τε χἀρπάϲαι βίᾳ.
Νε. ἀλλʼ εἰ δοκεῖ, χωρῶμεν, ἔνδοθεν λαβὼν
   ὅτου ϲε χρεία καὶ πόθοϲ μάλιϲτʼ ἔχει.
Φι. ἀλλʼ ἔϲτιν ὧν δεῖ, καίπερ οὐ πολλῶν ἄπο.
Νε. τί τοῦθʼ ὃ μὴ νεώϲ γε τῆϲ ἐμῆϲ ἔπι;
Φι. φύλλον τί μοι πάρεϲτιν, ᾧ μάλιϲτʼ ἀεὶ
   κοιμῶ τόδʼ ἕλκοϲ, ὥϲτε πραΰνειν πάνυ.

Νε. ἀλλʼ ἔκφερʼ αὐτό. τί γὰρ ἔτʼ ἄλλʼ ἐρᾷϲ λαβεῖν;
Φι. εἴ μοί τι τόξων τῶνδʼ ἀπημελημένον
   παρερρύηκεν, ὡϲ λίπω μή τῳ λαβεῖν.
Νε. ἦ ταῦτα γὰρ τὰ κλεινὰ τόξʼ ἃ νῦν ἔχειϲ;
Φι. ταῦτʼ, οὐ γὰρ ἄλλʼ ἔϲτʼ, ἀλλʼ ἃ βαετάζω χεροῖν.
Νε. ἆρʼ ἔϲτιν ὥϲτε κἀγγύθεν θέαν λαβεῖν,
   καὶ βαϲτάϲαι με προϲκύϲαι θʼ ὥϲπερ θεόν;
Φι. ϲοί γʼ, ὦ τέκνον, καὶ τοῦτο κἄλλο τῶν ἐμῶν
   ὁποῖον ἄν ϲοι ξυμφέρῃ γενήϲεται.
Νε. καὶ μὴν ἐρῶ γε· τὸν δʼ ἔρωθʼ οὕτωϲ ἔχω·
   εἴ μοι θέμιϲ, θέλοιμʼ ἄν· εἰ δὲ μή, πάρεϲ.
Φι. ὅϲιά τε φωνεῖϲ ἔϲτι τʼ, ὦ τέκνον, θέμιϲ,
   ὅϲ γʼ ἡλίου τόδʼ εἰϲορᾶν ἐμοὶ φάοϲ
   μόνοϲ δέδωκαϲ, ὃϲ χθόνʼ Οἰταίαν ἰδεῖν,
   ὃϲ πατέρα πρέϲβυν, ὃϲ φίλουϲ, ὃϲ τῶν ἐμῶν
   ἐχθρῶν μʼ ἔνερθεν ὄντʼ ἀνέϲτηϲαϲ πέρα-
   θάρϲει, παρέϲται ταῦτά ϲοι καὶ θιγγάνειν
   καὶ δόντι δοῦναι κἀξεπεύξαϲθαι βροτῶν
   ἀρετῆϲ ἕκατι τῶνδʼ ἐπιψαῦϲαι μόνῳ·
   εὐεργετῶν γὰρ καὐτὸϲ αὔτʼ ἐκτηϲάμην.
Νε. οὐκ ἄχθομαί ϲʼ ἰδών τε καὶ λαβὼν φίλον.
   ὅϲτιϲ γὰρ εὖ δρᾶν εὖ παθὼν ἐπίϲταται,
   παντὸϲ γένοιτʼ ἂν κτήματοϲ κρείϲϲων φίλοϲ.
   χωροῖϲ ἂν εἴεω.
Φι. καὶ ϲέ γʼ εἰϲάξω· τὸ γὰρ
   νοϲοῦν ποθεῖ ϲε ξυμπαραϲτάτην λαβεῖν.
Χο.
[ϲτρ. α
λόγῳ μὲν ἐξήκουϲʼ, ὄπωπα δʼ οὐ μάλα,
   τὸν πελάταν
λέκτρων ⟨ϲφετέρων⟩ποτὲ
   κατʼ ἄμπυκα δὴ δρομάδʼ ⟨Ἄδου⟩
   δέϲμιον ὡϲ ἔλαβεν
παγκρατὴϲ Κρόνου παῖϲ·
   ἄλλον δʼ οὔτινʼ ἔγωγʼ οἶδα κλυὼν οὐδʼ ἐϲιδὼν μοίρᾳ
   τοῦδʼ ἐχθίονι ϲυντυχόντα θνατῶν,
   ὃϲ οὔτε τι ῥέξαϲ τινʼ, οὔτε νοϲφίϲαϲ,

   ἀλλʼ ἴϲοϲ ἐν ἴϲοιϲ ἀνήρ,
   ὤλλυθʼ ὧδʼ ἀναξίωϲ.
   τόδε ⟨μὰν⟩θαῦμά μʼ ἔχει,
   πῶϲ ποτε πῶϲ ποτʼ ἀμφιπλήκτων
   ῥοθίων μόνοϲ κλύων, πῶϲ
   ἄρα πανδάκρυτον οὕτω
   βιοτὰν κατέϲχεν·
[ἀντ. α
   ἵνʼ αὐτὸϲ ἦν, πρόϲουρον οὐκ ἔχων βάϲιν,
   οὐδέ τινʼ ἐγ-
   χώρων, κακογείτονα,
   παρʼ ᾧ ϲτόνον ἀντίτυπον ⟨νό-
ϲον⟩βαρυβρῶτʼ ἀποκλαύ-
   ϲειεν αἱματηρόν·
   οὐδʼ ὃϲ θερμοτάταν αἱμάδα κηκιομέναν ἑλκέων
   ἐνθήρου ποδὸϲ ἠπίοιϲι φύλλοιϲ
   κατευνάϲειε, ⟨ϲπαϲμὸϲ⟩εἴ τιϲ ἐμπέϲοι,
   φορβάδοϲ τι γᾶϲ ἑλών·
   εἷρπε δʼ ἄλλοτʼ ἀλλ⟨αχ⟩ᾷ
   τότʼ ἂν εἰλυόμενοϲ,
   παῖϲ ἄτερ ὡϲ φίλαϲ τιθήναϲ,
   ὅθεν εὐμάρειʼ ὑπάρχοι
   πόρου, ἁνίκʼ ἐξανείη
   δακέθυμοϲ ἄτα·
[ϲτρ. β
   οὐ φορβὰν ἱερᾶϲ γᾶϲ ϲπόρον, οὐκ ἄλλων
   αἴρων τῶν νεμόμεϲθʼ ἀνέρεϲ ἀλφηϲταί,
   πλὴν ἐξ ὠκυβόλων εἴ ποτε τόξων
   πτανοῖϲ ἰοῖϲ ἀνύϲειε γαϲτρὶ φορβάν.
   ὦ μελέα ψυχά,
   ὃϲ μηδʼ οἰνοχύτου πώματοϲ ἥϲθη δεκέτει χρόνῳ,
   λεύϲϲων δʼ ὅπου γνοίη ϲτατὸν εἰϲ ὕδωρ,
   αἰεὶ προϲενώμα.
[ἀντ. β
   νῦν δʼ ἀνδρῶν ἀγαθῶν παιδὸϲ ὑπαντήϲαϲ
   εὐδαίμων ἀνύϲει καὶ μέγαϲ ἐκ κείνων·
   ὅϲ νιν ποντοπόρῳ δούρατι, πλῆθει

   πολλῶν μηνῶν, πατρίαν ἄγει πρὸϲ αὐλὰν
   Μηλιάδων νυμφᾶν,
   Ϲπερχειοῦ τε παρʼ ὄχθαϲ, ἵνʼ ὁ χάλκαϲπιϲ ἀνὴρ θεοῖϲ
   πλάθη θεὸϲ θείῳ πυρὶ παμφαήϲ,
   Οἴταϲ ὑπὲρ ὄχθων.
Νε. ἕρπʼ, εἰ θέλειϲ. τί δή ποθʼ ὧδʼ ἐξ οὐδενὸϲ
   λόγου ϲιωπᾷϲ κἀπόπληκτοϲ ὧδʼ ἔχῃ;
Φι. ἆ ἆ ἆ ἆ.
Νε.    τί ἔϲτιν;
Φι. οὐδὲν δεινόν. ἀλλʼ ἴθʼ, ὦ τέκνον.
Νε. μῶν ἄλγοϲ ἴϲχειϲ ϲῆϲ παρεϲτώϲηϲ νόϲου;
Φι. οὐ δῆτʼ ἔγωγʼ, ἀλλʼ ἄρτι κουφίζειν δοκῶ.
   ὦ θεοί.
Νε. τί τοὺϲ θεοὺϲ ὧδʼ ἀναϲτένων καλεῖϲ;
Φι. ϲωτῆραϲ αὐτοὺϲ ἠπίουϲ θʼ ἡμῖν μολεῖν.
   ἆ ἆ ἆ ἆ.
Νε. τί ποτε πέπονθαϲ; οὐκ ἐρεῖϲ, ἀλλʼ ὧδʼ ἔϲῃ
   ϲιγηλόϲ; ἐν κακῷ δέ τῳ φαίνῃ κυρῶν.
Φι. ἀπόλωλα, τέκνον, κοὐ δυνήϲομαι κακὸν
   κρύψαι παρʼ ὑμῖν, ἀτταταῖ· διέρχεται,
   διέρχεται. δύϲτηνοϲ, ὢ τάλαϲ ἐγώ.
   ἀπόλωλα, τέκνον· βρύκομαι, τέκνον· παπαῖ,
   ἀπαππαπαῖ, παπᾶ παπᾶ παπᾶ παπαῖ.
   πρὸϲ θεῶν, πρόχειρον εἴ τί ϲοι, τέκνον, πάρα
   ξίφοϲ χεροῖν, πάταξον εἰϲ ἄκρον πόδα·
   ἀπάμηϲον ὡϲ τάχιϲτα·μὴ φείϲῃ βίου.
   ἴθʼ, ὦ παῖ.
Νε. τί δʼ ἔϲτιν οὕτω νεοχμὸν ἐξαίφνηϲ, ὅτου
   τοϲήνδʼ ἰυγὴν καὶ ϲτόνον ϲαυτοῦ ποῇ;
Φι.    οἶϲθʼ, ὦ τέκνον;
Νε. τί ἔϲτιν;
Φι. οἶϲθʼ, ὦ παῖ;
Νε. τί ϲοί;
   οὐκ οἶδα.
Φι. πῶϲ οὐκ οἶϲθα; παππαπαππαπαῖ.
Νε. δεινόν γε τοὐπίϲαγμα τοῦ νοϲήματοϲ.
Φι. δεινὸν γὰρ οὐδὲ ῥητόν· ἀλλʼ οἴκτιρέ με.
Νε.    τί δῆτα δράϲω;

Φι. μή με ταρβήϲαϲ προδῷϲ·
   ἥκει γὰρ αὐτὴ διὰ χρόνου, πλάνηϲ ἴϲωϲ
   ὡϲ ἐξεπλήϲθη, νόϲοϲ.
Νε. ἰὼ δύϲτηνε ϲύ,
   δύϲτηνε δῆτα διὰ πόνων πάντων φανείϲ.
   βούλῃ λάβωμαι δῆτα καὶ θίγω τί ϲου;
Φι. μὴ δῆτα τοῦτο γʼ· ἀλλὰ μοι τὰ τόξʼ ἑλὼν
   τάδʼ, ὥϲπερ ᾔτου μʼ ἀρτίωϲ, ἕωϲ ἀνῇ
   τὸ πῆμα τοῦτο τῆϲ νόϲου τὸ νῦν παρόν,
   ϲῷζʼ αὐτὰ καὶ φύλαϲϲε. λαμβάνει γὰρ οὖν
   ὕπνοϲ μʼ, ὅταν περ τὸ κακὸν ἐξίῃ τόδε·
   κοὐκ ἔϲτι λῆξαι πρότερον· ἀλλʼ ἐᾶν χρεὼν
   ἕκηλον εὕδειν. ἢν δὲ τῷδε τῷ χρόνῳ
   μόλωϲ' ἐκεῖνοι, πρὸϲ θεῶν, ἐφίεμαι
   ἑκόντα μήτʼ ἄκοντα μήτε τῳ τέχνῃ
   κείνοιϲ μεθεῖναι ταῦτα, μὴ ϲαυτόν θʼ ἅμα
   κἄμʼ, ὄντα ϲαυτοῦ πρόϲτροπον, κτείναϲ γένῃ.
Νε. θάρϲει προνοίαϲ οὕνεκ̓. οὐ δοθήϲεται
   πλὴν ϲοί τε κἀμοί· ξὺν τύχῃ δὲ πρόϲφερε.
Φι. ἰδού, δέχου, παῖ· τὸν φθόνον δὲ πρόϲκυϲον,
   μή ϲοι γενέϲθαι πολύπονʼ αὐτά, μηδʼ ὅπωϲ
   ἐμοί τε καὶ τῷ πρόϲθʼ ἐμοῦ κεκτημένῳ·
Νε. ὦ θεοί, γένοιτο ταῦτα νῷν· γένοιτο δὲ
   πλοῦϲ οὔριόϲ τε κεὐϲταλὴϲ ὅποι ποτὲ
   θεὸϲ δικαιοῖ χὠ ϲτόλοϲ πορϲύνεται.
Φι. ἆ ἆ ἆ ἆ.
   δέδοικα ⟨δʼ⟩, ὦ παῖ, μὴ ἀτελὴϲ εὐχὴ ⟨τύχῃ⟩·
   ϲτάζει γὰρ αὖ μοι φοίνιον τόδʼ ἐκ βυφοῦ
κηκῖον αἷμα, καί τι προϲδοκῶ νέον.
   παπαῖ, φεῦ.
   παπαῖ μάλʼ, ὦ πούϲ, οἷά μʼ ἐργάϲῃ κακά.
   προϲέρπει,
   προϲέρχεται τόδʼ ἐγγύϲ. οἴμοι μοι τάλαϲ.
   ἔχετε τὸ πράγμα· μὴ φύγητε μηδαμῇ.
   ἀτταταῖ.
   ὦ ξένε Κεφαλλήν, εἴθε ϲοῦ διαμπερὲϲ
   ϲτέρνων ἵκοιτʼ ἄλγηϲιϲ ἥδε. φεῦ, παπαῖ.

   παπαῖ μάλʼ αὖθιϲ. ὦ διπλοῖ ϲτρατηλάται,
   [Ἀγάμεμνον, ὦ Μενέλαε, πῶϲ ἂν ἀντʼ ἐμοῦ]
   τὸν ἴϲον χρόνον τρέφοιτε τήνδε τὴν νόϲον.
   ὤμοι μοι.
   ὦ θάνατε θάνατε, πῶϲ ἀεὶ καλούμενοϲ
   οὕτω κατʼ ἦμαρ οὐ δύνῃ μολεῖν ποτε;
   ὦ τέκνον, ὦ γενναῖον, ἀλλὰ ϲυλλαβὼν
   τῷ Λημνίῳ τῷδʼ ἀνακαλουμένῳ πυρὶ
   ἔμπρηϲον, ὦ γενναῖε· κἀγώ τοί ποτε
   τὸν τοῦ Διὸϲ παῖδʼ ἀντὶ τῶνδε τῶν ὅπλων,
   ἃ νῦν ϲὺ ϲῴζειϲ, τοῦτʼ ἐπηξίωϲα δρᾶν.
   τί φήϲ, παῖ;
   τί φήϲ; τί ϲιγᾷϲ; ποῦ ποτʼ ὤν, τέκνον, κυρεῖϲ;
Νε. ἀλγῶ πάλαι δὴ τἀπὶ ϲοὶ ϲτένων κακά.
Φι. ἀλλʼ, ὦ τέκνον, καὶ θάρϲοϲ ἴϲχʼ· ὡϲ ἥδε μοι
   ὀξεῖα φοιτᾷ καὶ ταχεῖʼ ἀπέρχεται.
   ἀλλʼ ἀντιάζω, μή με καταλίπῃϲ μόνον.
Νε.    θάρϲει, μενοῦμεν.
Φι. ἦ μενεῖϲ;
Νε. ϲαφῶϲ φρόνει.
Φι. οὐ μήν ϲʼ ἔνορκόν γʼ ἀξιῶ θέϲθαι, τέκνον.
Νε. ὡϲ οὐ θέμιϲ γʼ ἐμοὔϲτι ϲοῦ μολεῖν ἄτερ.
Φι.    ἔμβαλλε χειρὸϲ πίϲτιν.
Νε. ἐμβάλλω μενεῖν.
Φι.    ἐκεῖϲε νῦν μʼ, ἐκεῖϲε—
Νε. ποῖ λέγειϲ;
Φι. ἄνω—
Νε. τί παραφρονεῖϲ αὖ; τί τὸν ἂνω λεύϲϲειϲ κύκλον;
Φι.    μέθεϲ μέθεϲ με.
Νε. ποῖ μεθῶ;
Φι. μέθεϲ ποτέ.
Νε.    οὔ φημʼ ἐάϲειν.
Φι. ἀπό μʼ ὀλεῖϲ, ἢν προϲθίγῃϲ.
Νε. καὶ δὴ μεθίημʼ, εἴ τι δὴ πλέον φρονεῖϲ.
Φι. ὦ γαῖα, δέξαι θανάϲιμόν μʼ ὅπωϲ ἔχω·
   τὸ γὰρ κακὸν τόδʼ οὐκέτʼ ὀρθοῦϲθαί μʼ ἐᾷ.
Νε. τὸν ἄνδρʼ ἔοικεν ὕπνοϲ οὐ μακροῦ χρόνου
   ἕξειν· κάρα γὰρ ὑπτιάζεται τόδε·
   ἱδρώϲ γέ τοί νιν πᾶν καταϲτάζει δέμαϲ,

   μέλαινά τʼ ἄκρου τιϲ παρέρρωγεν ποδὸϲ
   αἱμορραγὴϲ φλέψ. ἀλλʼ ἐάϲωμεν, φίλοι,
   ἕκηλον αὐτόν, ὡϲ ἂν εἰϲ ὕπνον πέϲῃ.
Χο.
ϲτρ. ́Ὕπνʼ ὀδύναϲ ἀδαήϲ,Ὕπνε δʼ ἀλγέων,
   εὐαὴϲ ἡμῖν ἔλθοιϲ, εὐαίων,
   εὐαίων, ὦναξ· ὄμμαϲι δ ̓ ἀντίϲχοιϲ
   τάνδʼ αἴγλαν, ἃ τέταται τανῦν.
   ἴθι ἴθι μοι, Παιών.
   ὦ τέκνον, ὅρα ποῦ ϲτάϲῃ,
   ποῖ δὲ βάϲῃ,
πῶϲ δέ ϲοι τἀντεῦθεν
   φροντίδοϲ. ὁρᾷϲ ἤδη.
   πρὸϲ τί μένομεν πράϲϲειν;
   καιρόϲ τοι πάντων γνώμαν ἴϲχων
   ⟨πολύ τι⟩πολὺ παρὰ πόδα κράτοϲ ἄρνυται.
Νε. ἀλλʼ ὅδε μὲν κλύει οὐδέν, ἐγὼ δʼ ὁρῶ οὕνεκα θήραν
   τήνδʼ ἁλίωϲ ἔχομεν τόξων, δίχα τοῦδε πλέοντεϲ.
   τοῦδε γὰρ ὁ ϲτέφανοϲ, τοῦτον θεὸϲ εἶπε κομίζειν.
   κομπεῖν δʼ ἔργʼ ἀτελῆ ϲὺν ψεύδεϲιν αἰϲχρὸν ὄνειδοϲ.
Χο.[
ἀντ.
ἀλλά, τέκνον, τάδε μὲν θεὸϲ ὄψεται·
   ὧν δʼ ἂν κἀμείβῃ μʼ αὖθιϲ, βαιάν μοι,
   βαιάν, ὦ τέκνον, πέμπε λόγων φήμαν·
   ὡϲ πάντων ἐν νόϲῳ εὐδρακὴϲ
   ὕπνοϲ ἄυπνοϲ λεύϲϲειν.
   ἀλλʼ ὅ τι δύνᾳ μάκιϲτον,
   κεῖνο ⟨δή⟩μοι,
   κεῖνό ⟨μοι⟩λαθραίωϲ
   ἐξιδοῦ ὅπωϲ πράξειϲ.
   οἶϲθα γὰρ ὃν αὐδῶμαι·
   εἰ ταὐτᾷ τούτῳ γνώμαν ἴϲχειϲ,
   μάλα τοι ἄπορα πυκινοῖϲ ἐνιδεῖν πάθη.
ἐπ.

   οὖρόϲ τοι, τέκνον, οὖροϲ· ἁ-
   νὴρ δʼ ἀνόμματοϲ, οὐδʼ ἔχων ἀρωγάν,
   ἐκτέταται νύχιοϲ—
   ἀδεὴϲ ὕπνοϲ ἐϲθλόϲ—
   οὐ χερόϲ, οὐ ποδόϲ, οὔτινοϲ ἄρχων,
   ἀλλά τιϲ ὡϲ Ἀίδᾳ πάρα κείμενοϲ.
   ὅρα, βλέπʼ εἰ καίρια
   φθέγγῃ· τὸ δʼ ἁλώϲιμον
   ἐμᾷ φροντίδι, παῖ, πόνοϲ
   ὁ μὴ φοβῶν κράτιϲτοϲ.
Νε. ϲιγᾶν κελεύω, μηδʼ ἀφεϲτάναι φρενῶν.
   κινεῖ γὰρ ἁνὴρ ὄμμα κἀνάγει κάρα.
Φι. ὦ φέγγοϲ ὕπνον διάδοχον, τό τʼ ἐλπίδων
   ἄπιϲτον οἰκούρημα τῶνδε τῶν ξένων.
   οὐ γάρ ποτʼ, ὦ παῖ, τοῦτʼ ἂν ἐξηύχηϲʼ ἐγώ,
   τλῆναί ϲʼ ἐλεινῶϲ ὧδε τἀμὰ πήματα
   μεῖναι παρόντα καὶ ξυνωφελοῦντά μοι.
   οὔκουν Ἀτρεῖδαι τοῦτʼ ἔτληϲαν εὐφόρωϲ
   οὕτωϲ ἐνεγκεῖν, ἁγαθοὶ ϲτρατηλάται.
   ἀλλʼ εὐγενὴϲ γὰρ ἡ φύϲιϲ κἀξ εὐγενῶν,
   ὦ τέκνον, ἡ ϲή, πάντα ταῦτʼ ἐν εὐχερεῖ
   ἔθου, βοῆϲ τε καὶ δυϲοϲμίαϲ γέμων.
   καὶ νῦν ἐπειδὴ τοῦδε τοῦ κακοῦ δοκεῖ
   λήθη τιϲ εἶναι κἀνάπαυλα δή, τέκνον,
   ϲύ μʼ αὐτὸϲ ἆρον, ϲύ με κατάϲτηϲον, τέκνον,
   ἵνʼ, ἡνίκʼ ἂν κόποϲ μʼ ἀπαλλάξῃ ποτέ,
   ὁρμώμεθʼ ἐϲ ναῦν μηδʼ ἐπίϲχωμεν τὸ πλεῖν.
Νε. ἀλλʼ ἥδομαι μέν ϲʼ εἰϲιδὼν παρʼ ἐλπίδα
   ἀνώδυνον βλέποντα κἀμπνέοντʼ ἔτι·
   ὡϲ οὐκέτʼ ὄντοϲ γὰρ τὰ ϲυμβόλαιά ϲου
   πρὸϲ τὰϲ παρούϲαϲ ξυμφορὰϲ ἐφαίνετο.
   νῦν δʼ αἶρε ϲαυτόν· εἰ δέ ϲοι μᾶλλον φίλον,
   οἴϲουϲί ϲʼ οἵδε· τοῦ πόνου γὰρ οὐκ ὄκνοϲ,
   ἐπείπερ οὕτω ϲοί τʼ ἔδοξ̓ ἐμοί τε δρᾶν.
Φι. αἰνῶ τάδʼ, ὦ παῖ, καί μʼ ἔπαιρʼ, ὥϲπερ νοεῖϲ·
   τούτουϲ δʼ ἔαϲον, μὴ βαρυνθῶϲιν κακῇ

   ὀϲμῇ πρὸ τοῦ δέοντοϲ· οὑπὶ νηὶ γὰρ
   ἅλιϲ πόνοϲ τούτοιϲι ϲυνναίειν ἐμοί.
Νε. ἔϲται τάδʼ· ἀλλʼ ἵϲτω τε καὐτὸϲ ἀντέχου.
Φι. θάρϲει· τό τοι ϲύνηθεϲ ὀρθώϲει μʼ ἔθοϲ.
Νε. παπαῖ· τί δῆτʼ ⟨ἂν⟩δρῷμʼ ἐγὼ τοὐνθένδε γε;
Φι. τί δʼ ἔϲτιν, ὦ παῖ; ποῖ ποτʼ ἐξέβηϲ λόγῳ;
Νε. οὐκ οἶδʼ ὅπῃ χρὴ τἄπορον τρέπειν ἔποϲ.
Φι. ἀπορεῖϲ δὲ τοῦ ϲύ; μὴ λέγʼ, ὦ τέκνον, τάδε.
Νε. ἀλλʼ ἐνθάδʼ ἤδη τοῦδε τοῦ πάθουϲ κυρῶ.
Φι. οὐ δή ϲε δυϲχέρεια τοῦ νοϲήματοϲ
   ἔπαιϲεν ὥϲτε μή μʼ ἄγειν ναύτην ἔτι;
Νε. ἅπαντα δυϲχέρεια, τὴν αὑτοῦ φύϲιν
   ὅταν λιπών τιϲ δρᾷ τὰ μὴ προϲεικότα.
Φι. ἀλλʼ οὐδὲν ἔξω τοῦ φυτεύϲαντοϲ ϲύ γε
   δρᾷϲ οὐδὲ φωνεῖϲ, ἐϲθλὸν ἄνδρʼ ἐπωφελῶν.
Νε. αἰϲχρὸϲ φανοῦμαι· τοῦτʼ ἀνιῶμαι πάλαι.
Φι. οὔκουν ἐν οἷϲ γε δρᾷϲ· ἐν οἷϲ δʼ αὐδᾷϲ ὀκνῶ.
Νε. ὦ Ζεῦ, τί δράϲω; δεύτερον ληφθῶ κακόϲ,
   κρύπτων θʼ ἃ μὴ δεῖ καὶ λέγων αἴϲχιϲτʼ ἐπῶν;
Φι. ἁνὴρ ὅδʼ, εἰ μὴ ̓γὼ κακὸϲ γνώμην ἔφυν,
   προδούϲ μʼ ἔοικε κἀκλιπὼν τὸν πλοῦν ϲτελεῖν.
Νε. λιπὼν μὲν οὐκ ἔγωγε, λυπηρῶϲ δὲ μὴ
   πέμπω ϲε μᾶλλον, τοῦτʼ ἀνιῶμαι πάλαι.
Φι. τί ποτε λέγειϲ, ὦ τέκνον; ὡϲ οὐ μανθάνω.
Νε. οὐδέν ϲε κρύψω· δεῖ γὰρ ἐϲ Τροίαν ϲε πλεῖν
   πρὸϲ τοὺϲ Ἀχαιοὺϲ καὶ τὸν Ἀτρειδῶν ϲτόλον.
Φι.    οἴμοι, τί εἶπαϲ;
Νε. μὴ ϲτέναζε, πρὶν μάθῃϲ.
Φι. ποῖον μάθημα; τί με νοεῖϲ δρᾶϲαί ποτε;
Νε. ϲῶϲαι κακοῦ μὲν πρῶτα τούδʼ, ἔπειτα δὲ
   ξὺν ϲοὶ τὰ Τροίαϲ πεδία πορθῆϲαι μολών.
Φι.    καὶ ταῦτʼ ἀληθῆ δρᾶν νοεῖϲ;
Νε. πολλὴ κρατεῖ
   τούτων ἀνάγκη· καὶ ϲὺ μὴ θυμοῦ κλύων.
Φι. ἀπόλωλα τλήμων, προδέδομαι. τί μʼ, ὦ ξένε,
   δέδρακαϲ; ἀπόδοϲ ὡϲ τάχοϲ τὰ τόξα μοι.
Νε. ἀλλʼ οὐχ οἷόν τε· τῶν γὰρ ἐν τέλει κλύειν
   τό τʼ ἔνδικόν με καὶ τὸ ϲυμφέρον ποεῖ.
Φι. ὦ πῦρ ϲὺ καὶ πᾶν δεῖμα καὶ πανουργίαϲ

   δεινῆϲ τέχνημʼ ἔχθιϲτον, οἷά μʼ εἰργάϲω,
   οἷʼ ἠπάτηκαϲ· οὐδʼ ἐπαιϲχύνῃ μʼ ὁρῶν
   τὸν προϲτρόπαιον, τὸν ἱκέτην, ὦ ϲχέτλιε;
   ἀπεϲτέρηκαϲ τὸν βίον τὰ τόξ̓ ἑλών.
   ἀπόδοϲ, ἱκνοῦμαί ϲʼ, ἀπόδοϲ, ἱκετεύω, τέκνον.
   πρόϲ θεῶν πατρῴων, τὸν βίον με μὴ ἀφέλῃ.
   ὤμοι τάλαϲ. ἀλλʼ οὐδὲ προϲφωνεῖ μʼ ἔτι,
   ἀλλʼ ὡϲ μεθήϲων μήποθʼ, ὧδʼ ὁρᾷ πάλιν.
ὦ λιμένεϲ, ὦ προβλήτεϲ, ὦ ξυνουϲίαι
   θηρῶν ὀρείων, ὦ καταρρῶγεϲ πέτραι,
   ὐμῖν τάδʼ, οὐ γὰρ ἄλλον οἶδʼ ὅτῳ λέγω,
   ἀνακλαίομαι παροῦϲι τοίϲ εἰωθόϲιν,
   οἷʼ ἔργʼ ὁ παῖϲ μ' ἔδραϲεν οὑξ Ἀχιλλέωϲ·
   ὀμόϲαϲ ἀπάξειν οἴκαδʼ, ἐϲ Τροίαν μ' ἄγει·
   προϲθείϲ τε χεῖρα δεξιάν, τὰ τόξα μου
   ἱερὰ λαβὼν τοῦ Ζηνὸϲ Ἡρακλέουϲ ἔχει,
   καὶ τοῖϲιν Ἀργείοιϲι φήναϲθαι θέλει,
   ὡϲ ἄνδρʼ ἑλὼν ἰϲχυρὸν ἐκ βίαϲ μ' ἄγει,
   κοὐκ οἶδʼ ἐναίρων νεκρόν, ἢ καπνοῦ ϲκιάν,
   εἴδωλον ἄλλωϲ. οὐ γὰρ ἂν ϲθένοντά γε
   εἷλέν μʼ· ἐπεὶ οὐδʼ ἂν ὧδʼ ἔχοντʼ, εἰ μὴ δόλῳ.
   νῦν δʼ ἠπάτημαι δύϲμοροϲ. τί χρή με δρᾶν;
   ⟨ἀλλʼ⟩ἀπόδοϲ. ἀλλὰ νῦν ἔτʼ ἐν ϲαυτοῦ γενοῦ.
   τί φήϲ; ϲιωπᾷϲ. οὐδέν εἰμʼ ὁ δύϲμοροϲ.
ὦ ϲχῆμα πέτραϲ δίπυλον, αὖθιϲ αὖ πάλιν
   εἴϲειμι πρὸϲ ϲὲ ψιλόϲ, οὐκ ἔχων τροφήν·
   ἀλλʼ αὐανοῦμαι τῷδʼ ἐν αὐλίῳ μόνοϲ,
   οὐ πτηνὸν ὄρνιν, οὐδὲ θῆρʼ ὀρειβάτην
   τόξοιϲ ἐναίρων τοιϲίδʼ, ἀλλʼ αὐτὸϲ τάλαϲ
   θανὼν παρέξω δαῖτʼ ἀφʼ ὧν ἐφερβόμην,
   καί μʼ οὓϲ ἐθήρων πρόϲθε θηράϲουϲι νῦν·
   φόνον φόνου δὲ ῥύϲιον τείϲω τάλαϲ
   πρὸϲ τοῦ δοκοῦντοϲ οὐδὲν εἰδέναι κακόν.
   ὄλοιο—μή πω, πρὶν μάθοιμʼ, εἰ καὶ πάλιν
   γνώμην μετοίϲειϲ· εἰ δὲ μή, θάνοιϲ κακῶϲ.
Χο. τί δρῶμεν; ἐν ϲοὶ καὶ τὸ πλεῖν ἡμᾶϲ, ἄναξ,
   ἤδη ʼϲτὶ καὶ τοῖϲ τοῦδε προϲχωρεῖν λόγοιϲ.

Νε. ἐμοὶ μὲν οἶκτοϲ δεινὸϲ ἐμπέπτωκέ τιϲ
   τοῦδʼ ἀνδρὸϲ οὐ νῦν πρώτον, ἀλλὰ καὶ πάλαι.
Φι. ἐλέηϲον, ὦ παῖ, πρὸϲ θεῶν, καὶ μὴ παρῇϲ
   ϲαυτὸν βροτοῖϲ ὄνειδοϲ, ἐκκλέψαϲ ἐμέ.
Νε. οἴμοι, τί δράϲω; μή ποτʼ ὤφελον λιπεῖν
   τὴν Ϲκῦρον· οὕτω τοῖϲ παροῦϲιν ἄχθομαι.
Φι. οὐκ εἶ κακὸϲ ϲύ· πρὸϲ κακῶν δʼ ἀνδρῶν μαθὼν
   ἔοικαϲ ἥκειν αἰϲχρά. νῦν δʼ ἄλλοιϲι δοὺϲ
   οἷϲ εἰκὸϲ ἔκπλει, τἄμʼ ἐμοὶ μεθεὶϲ ὅπλα.
Νε.    τί δρῶμεν, ἄνδρεϲ;
Οδ. ὦ κάκιϲτʼ ἀνδρών, τί δρᾷϲ;
   οὐκ εἶ μεθεὶϲ τὰ τόξα ταῦτʼ ἐμοὶ πάλιν;
Φι. οἴμοι, τίϲ ἁνήρ; ἆρʼ Ὀδυϲϲέωϲ κλύω;
Οδ. Ὀδυϲϲέωϲ, ϲάφ̓ ἴϲθʼ, ἐμοῦ γʼ, ὃν εἰϲορᾶϲ.
Φι. οἴμοι· πέπραμαι κἀπόλωλʼ· ὅδʼ ἦν ἄρα
   ὁ ξυλλαβών με κἀπονοϲφίϲαϲ ὅπλων.
Οδ. ἐγώ, ϲάφʼ ἴϲθʼ, οὐκ ἄλλοϲ· ὁμολογῶ τάδε.
Φι.    ἀπόδοϲ, ἄφεϲ μοι, παῖ, τὰ τόξα.
Οδ. τοῦτο μέν,
   οὐδʼ ἢν θέλῃ, δράϲει ποτʼ· ἀλλὰ καὶ ϲὲ δεῖ
   ϲτείχειν ἅμʼ αὐτοῖϲ, ἢ βίᾳ ϲτελοῦϲί ϲε.
Φι. ἔμʼ, ὦ κακῶν κάκιϲτε καὶ τολμήϲτατε,
   οἵδʼ ἐκ βίαϲ ἄξουϲιν;
Οδ. ἢν μὴ ἕρπῃϲ ἑκών.
Φι. ὦ Λημνία χθὼν καὶ τὸ παγκρατὲϲ ϲέλαϲ
   Ἡφαιϲτότευκτον, ταῦτα δήτʼ ἀναϲχετά,
   εἴ μʼ οὗτοϲ ἐκ τῶν ϲῶν ἀπάξεται βίᾳ;
Οδ. Ζεύϲ ἐϲθʼ, ἵνʼ εἰδῇϲ, Ζεύϲ, ὁ τῆϲδε γῆϲ κρατῶν,
   Ζεύϲ, ᾧ δέδοκται ταῦθʼ· ὑπηρετῶ δʼ ἐγώ.
Φι. ὦ μῖϲοϲ, οἷα κἀξανευρίϲκειϲ λέγειν·
   θεοὺϲ προτείνων τοὺϲ θεοὺϲ ψευδεῖϲ τίθηϲ.
Οδ. οὔκ, ἀλλʼ ἀληθεῖϲ. ἡ δʼ ὁδὸϲ πορευτέα.
Φι.    οὔ φημʼ.
Οδ. ἐγὼ δέ φημι. πειϲτέον τάδε.
Φι. οἴμοι τάλαϲ. ἡμᾶϲ μὲν ὡϲ δούλουϲ ϲαφώϲ
   πατὴρ ἄρʼ ἐξέφυϲεν οὐδʼ ἐλευθέρουϲ.
Οδ. οὔκ, ἀλλʼ ὁμοίουϲ τοῖϲ ἀριϲτεῦϲιν, μεθʼ ὧν
   Τροίαν ϲʼ ἑλεῖν δεῖ καὶ καταϲκάψαι βίᾳ.
Φι. οὐδέποτέ γʼ· οὐδʼ ἢν χρῇ με πᾶν παθεῖν κακόν,

   ἕωϲ γʼ ἂν ᾖ μοι γῆϲ τόδʼ αἰπεινὸν βάθρον.
Οδ.    τί δʼ ἐργαϲείειϲ;
Φι. κρᾶτʼ ἐμὸν τόδʼ αὐτίκα
   πέτρᾳ πέτραϲ ἄνωθεν αἱμάξω πεϲών.
Οδ. ξυλλάβετον αὐτόν· μὴ ʼπὶ τῷδʼ ἔϲτου τάδε.
Φι. ὦ χεῖρεϲ, οἷα πάϲχετʼ ἐν χρείᾳ φίληϲ
   νευρᾶϲ, ὑπʼ ἀνδρὸϲ τοῦδε ϲυνθηρώμεναι.
   ὦ μηδὲν ὑγιὲϲ μηδʼ ἐλεύθερον φρονῶν,
   οἷʼ αὖ μʼ ὑπῆλθεϲ, ὥϲ μʼ ἐθηράϲω, λαβὼν
   πρόβλημα ϲαυτοῦ παῖδα τόνδʼ ἀγνῶτʼ ἐμοί,
   ἀνάξιον μὲν ϲοῦ, κατάξιον δʼ ἐμοῦ,
   ὃϲ οὐδὲν ᾔδει πλὴν τὸ προϲταχθὲν ποεῖν,
   δῆλοϲ δὲ καὶ νῦν ἐϲτιν ἀλγεινῶϲ φέρων
   οἷϲ τʼ αὐτὸϲ ἐξήμαρτεν οἷϲ τʼ ἐγὼ ʼπαθον.
   ἀλλʼ ἡ κακὴ ϲὴ διὰ μυχῶν βλέπουϲʼ ἀεὶ
   ψυχή νιν ἀφυᾶ τʼ ὄντα κοὐ θέλονθʼ ὅμωϲ
   εὖ προὐδίδαξεν ἐν κακοῖϲ εἶναι ϲοφόν.
   καὶ νῦν ἔμʼ, ὦ δύϲτηνε, ϲυνδήϲαϲ νοεῖϲ
   ἄγειν ἀπʼ ἀκτῆϲ τῆϲδʼ, ἐν ᾗ με προὐβάλου
   ἄφιλον ἐρῆμον ἄπολιν ἐν ζῶϲιν νεκρόν.
Φεῦ.
   ὄλοιο· καίτοι πολλάκιϲ τόδʼ ηὐξάμην.
   ἀλλʼ οὐ γὰρ οὐδὲν θεοὶ νέμουϲιν ἡδύ μοι,
   ϲὺ μὲν γέγηθαϲ ζῶν, ἐγὼ δʼ ἀλγύνομαι
   τοῦτʼ αὔθʼ ὅτι ζῶ ϲὺν κακοῖϲ πολλοῖϲ τάλαϲ,
   γελώμενοϲ πρὸϲ ϲοῦ τε καὶ τῶν Ἀτρέωϲ
   διπλῶν ϲτρατηγῶν, οἷϲ ϲὺ ταῦθʼ ὑπηρετεῖϲ.
   καίτοι ϲὺ μὲν κλοπῇ τε κἀνάγκῃ ζυγεὶϲ
   ἔπλειϲ ἅμʼ αὐτοῖϲ, ἐμὲ δὲ τὸν πανάθλιον
   ἑκόντα πλεύϲανθʼ ἑπτὰ ναυϲὶ ναυβάτην
   ἄτιμον ἔβαλον, ὡϲ ϲὺ φήϲ, κεῖνοι δὲ ϲέ.
καὶ νῦν τί μʼ ἄγετε; τί μ' ἀπάγεϲθε; τοῦ χάριν;
   ὃϲ οὐδέν εἰμι καὶ τέθνηχʼ ὑμῖν πάλαι.
   πῶϲ, ὦ θεοῖϲ ἔχθιϲτε, νῦν οὐκ εἰμί ϲοι
   χωλόϲ, δυϲώδηϲ; πῶϲ θεοῖϲ ἔξεϲθʼ, ὁμοῦ
   πλεύϲαντοϲ, αἴθειν ἱερά; πῶϲ ϲπένδειν ἔτι;
   [αὕτη γὰρ ἦν ϲοι πρόφαϲιϲ ἐκβαλεῖν εμέ.]
   κακῶϲ ὄλοιϲθʼ· ὀλεῖϲθε δʼ ἠδικηκότεϲ

   τὸν ἄνδρα τόνδε, θεοῖϲιν εἰ δίκηϲ μέλει.
   ἔξοιδα δʼ ὡϲ μέλει γʼ· ἐπεὶ οὔποτʼ ἂν ϲτόλον
   ἐπλεύϲατʼ ἂν τόνδʼ οὕνεκʼ ἀνδρὸϲ ἀθλίου—
   εἰ μή τι κέντρον θεῖον ἦγʼ ὑμᾶϲ—ἐμοῦ.
ἀλλʼ, ὦ πατρῴα γῆ θεοί τʼ ἐπόψιοι,
   τείϲαϲθε τείϲαϲθʼ ἀλλὰ τῷ χρόνῳ ποτὲ
   ξύμπανταϲ αὐτούϲ, εἴ τι κἄμʼ οἰκτίρετε.
   ὡϲ ζῶ μὲν οἰκτρῶϲ, εἰ δʼ ἴδοιμʼ ὀλωλόταϲ
   τούτουϲ, δοκοῖμʼ ἂν τῆϲ νόϲου πεφευγέναι.
Χο. βαρύϲ τε καὶ βαρεῖαν ὁ ξένοϲ φάτιν
   τήνδʼ εἶπʼ, Ὀδυϲϲεῦ, κοὐχ ὑπείκουϲαν κακοῖϲ.
Οδ. πόλλʼ ἂν λέγειν ἔχοιμι πρὸϲ τὰ τοῦδʼ ἔπη,
   εἴ μοι παρείκοι· νῦν δʼ ἑνὸϲ κρατῶ λόγου.
   οὗ γὰρ τοιούτων δεῖ, τοιοῦτόϲ εἰμʼ ἐγώ·
   χὤπου δικαίων κἀγαθῶν ἀνδρῶν κρίϲιϲ,
   οὐκ ἂν λάβοιϲ μου μᾶλλον οὐδένʼ εὐϲεβῆ.
   νικᾶν γε μέντοι πανταχοῦ χρῇζων ἔφυν,
   πλὴν ἐϲ ϲέ· νῦν δὲ ϲοί γʼ ἑκὼν ἐκϲτήϲομαι.
ἄφετε γὰρ αὐτόν, μηδὲ προϲψαύϲητʼ ἔτι.
   ἐᾶτε μίμνειν. οὐδὲ ϲου προϲχρῄζομεν,
   τά γʼ ὅπλʼ ἔχοντεϲ ταῦτʼ· ἐπεὶ πάρεϲτι μὲν
   Τεῦκροϲ παρʼ ἡμῖν, τήνδʼ ἐπιϲτήμην ἔχων,
   ἐγώ θʼ, ὃϲ οἶμαι ϲοῦ κάκιον οὐδὲν ἂν
   τούτων κρατύνειν, μηδʼ ἐπιθύνειν χερί.
τί δῆτα ϲοῦ δεῖ; χαῖρε τὴν Λῆμνον πατῶν.
   ἡμεῖϲ δʼ ἴωμεν. καὶ τάχʼ ἂν τὸ ϲὸν γέραϲ
   τιμὴν ἐμοὶ νείμειεν, ἣν ϲὲ χρῆν ἔχειν.
Φι. οἴμοι· τί δράϲω δύϲμοροϲ; ϲὺ τοῖϲ ἐμοῖϲ
   ὅπλοιϲι κοϲμηθεὶϲ ἐν Ἀργείοιϲ φανῇ;
Οδ. μή μʼ ἀντιφώνει μηδέν, ὡϲ ϲτείχοντα δή.
Φι. ὦ ϲπέρμʼ Ἀχιλλέωϲ, οὐδὲ ϲοῦ φωνήϲ ἔτι
   γενήϲομαι προϲφθεγκτόϲ, ἀλλʼ οὕτωϲ ἄπει;
Οδ. χώρει ϲύ· μὴ πρόϲλευϲϲε, γενναῖόϲ περ ὤν,
   ἡμῶν ὅπωϲ μὴ τὴν τύχην διαφθερεῖϲ.
Φι. ἦ καὶ πρόϲ ὑμῶν ὦδʼ ἐρῆμοϲ, ὦ ξένοι,
   λειφθήϲομαι δὴ κοὐκ ἐποικτερεῖτέ με;
Χο. ὅδʼ ἐϲτὶν ἡμῶν ναυκράτωρ ὁ παῖϲ. ὅϲʼ ἂν
   οὗτοϲ λέγῃ ϲοι, ταῦτά ϲοι χἠμεῖϲ φαμεν.

Νε. ἀκούϲομαι μὲν ὡϲ ἔφυν οἴκτου πλέωϲ
   πρὸϲ τοῦδʼ· ὅμωϲ δὲ μείνατʼ, εἰ τούτῳ δοκεῖ,
   χρόνον τοϲοῦτον, εἰϲ ὅϲον τά τʼ ἐκ νεὼϲ
   ϲτείλωϲι ναῦται καὶ θεοῖϲ εὐξώμεθα.
   χοὖτοϲ τάχʼ ἂν φρόνηϲιν ἐν τούτῳ λάβοι
   λῴω τινʼ ἡμῖν. νὼ μὲν οὖν ὁρμώμεθον,
   ὑμεῖϲ δʼ, ὅταν καλῶμεν, ὁρμᾶϲθαι ταχεῖϲ.
Φι.
[ϲτρ. α
ὦ κοίλαϲ πέτραϲ γύαλον
   θερμὸν καὶ παγετῶδεϲ, ὥϲ
   ϲʼ οὐκ ἔμελλον ἄρʼ, ὢ τάλαϲ,
   λείψειν οὐδέποτʼ, ἀλλά μοι
   καὶ θνῄϲκοντι ϲυνείϲῃ.
   ὤμοι μοί μοι.
   ὦ πληρέϲτατον αὔλιον
   λύπαϲ τᾶϲ ἀπʼ ἐμοῦ τάλαν,
   τίπτʼ αὖ μοι τὸ κατʼ ἦμαρ ἔϲται;
   τοῦ ποτε τεύξομαι
   ϲιτονόμου μέλεοϲ πόθεν ἐλπίδοϲ;
   ἴθʼ αἱ πρόϲθʼ ἄνω
   πτωκάδεϲ ὀξυτόνου διὰ πνεύματοϲ·
   ἅλωϲιν οὐκέτʼ ἴϲχω.
Χο. ϲύ τοι κατηξίωϲαϲ, ὦ βαρύποτμε, κοὐκ
   ἄλλοθεν ἁ τύχα ἅδʼ ἀπὸ μείζονοϲ·
   εὖτέ γε παρὸν φρονῆϲαι
   λωίονοϲ δαίμονοϲ εἵλου τὸ κάκιον αἰνεῖν.
Φι.
[ἀντ. α
ὢ τλάμων τλάμων ἄρʼ ἐγὼ
   καὶ μόχθῳ λωβατόϲ, ὃϲ ἥ-
   δη μετʼ οὐδενὸϲ ὕϲτερον
   ἀνδρῶν εἰϲοπίϲω τάλαϲ
   ναίων ἐνθάδʼ ὀλοῦμαι,
   αἰαῖ αἰαῖ,
   οὐ φορβὰν ἔτι προϲφέρων,
   οὐ πτανῶν ἀπʼ ἐμῶν ὅπλων

   κραταιαῖϲ μετὰ χερϲίν ἴϲχων·
   ἀλλά μοι ἄϲκοπα
   κρυπτά τʼ ἔπη δολερᾶϲ ὑπέδυ φρενόϲ·
   ἰδοίμαν δέ νιν,
   τὸν τάδε μηϲάμενον, τὸν ἴϲον χρόνον
   ἐμὰϲ λαχόντʼ ἀνίαϲ.
Χο. πότμοϲ ϲε δαιμόνων τάδʼ, οὐδὲ ϲέ γε δόλοϲ
   ἔϲχʼ ὑπὸ χειρὸϲ ἐμᾶϲ· ϲτυγερὰν ἔχε
   δύϲποτμον ἀρὰν ἐπʼ ἄλλοιϲ.
   καὶ γὰρ ἐμοὶ τοῦτο μέλει, μὴ φιλότητʼ ἀπώϲῃ.
Φι.
[ϲτρ. β
οἴμοι μοι, καί που πολιᾶϲ
   πόντου θινὸϲ ἐφήμενοϲ,
   γελᾷ μου, χερὶ πάλλων
   τὰν ἐμὰν μελέου τροφάν,
   τὰν οὐδείϲ ποτʼ ἐβάϲταϲεν.
   ὦ τόξον φίλον, ὦ φίλων
   χειρῶν ἐκβεβιαϲμένον,
   ἦ που ἐλεινὸν ὁρᾷϲ, φρέναϲ εἴ τιναϲ
   ἔχειϲ, τὸν Ἡράκλειον
   ἄθλιον ὧδέ ϲοι
   οὐκέτι χρηϲόμενον τὸ μεθύϲτερον,
   ἀλλʼ ἐν μεταλλαγᾷ ⟨χεροῖν⟩
   πολυμηχάνου ἀνδρὸϲ ἐρέϲϲῃ,
   ὁρῶν μὲν αἰϲχρὰϲ ἀπάταϲ,
   ϲτυγνόν τε φῶτʼ ἐχθοδοπόν,
   μυρίʼ ἀπʼ αἰϲχρῶν ἀνατέλ-
   λονθʼ ὃϲ ἐφʼ ἡμῖν κάκʼ ἐμήϲατʼ ἔργων.
Χο. ἀνδρόϲ τοι τὸ μὲν ὃν δίκαιον εἰπεῖν,
   εἰπόντοϲ δὲ μὴ φθονερὰν
   ἐξῶϲαι γλώϲϲαϲ ὀδύναν.
   κεῖνοϲ δʼ εἷϲ ἀπὸ πολλῶν
   ταχθεὶϲ τοῦδʼ ἐφημοϲύνᾳ
   κοινὰν ἤνυϲεν ἐϲ φίλουϲ ἀρωγάν.

Φι.
[ἀντ. β
ὦ πταναὶ θῆραι χαροπῶν τʼ
   ἔθνη θηρῶν, οὓϲ ὅδʼ ἔχει
   χῶροϲ οὐρεϲιβώταϲ,
   φυγᾷ μηκέτʼ ἀπʼ αὐλίων
   ἐλᾶτʼ· οὐ γὰρ ἔχω χεροῖν
   τὰν πρόϲθεν βελέων ἀλκάν,
   ὢ δύϲτανοϲ ἐγὼ τανῦν.
   ἀλλʼ ἀνέδην—ὅδε χωλὸϲ ἐρύκομαι,
   οὐκέτι φοβητὸϲ ὑμῖν—
   ἕρπετε, νῦν καλὸν
   ἀντίφονον κορέϲαι ϲτόμα πρὸϲ χάριν
   ἐμᾶϲ ⟨γε⟩ ϲαρκὸϲ αἰόλαϲ.
   ἀπὸ γὰρ βίον αὐτίκα λείψω·
   πόθεν γὰρ ἔϲται βιοτά;
   τίϲ ὧδʼ ἐν αὔραιϲ τρέφεται,
   μηκέτι μηδενὸϲ κρατύ-
   νων ὅϲα πέμπει βιόδωροϲ αἶα;
Χο. πρὸϲ θεῶν, εἴ τι ϲέβῃ ξένον, πέλαϲϲον,
   εὐνοίᾳ πάϲᾳ πελάταν·
   ἀλλὰ γνῶθʼ, εὖ γνῶθʼ· ἐπὶϲοὶ
   κῆρα τάνδʼ ἀποφεύγειν.
   οἰκτρὰ γὰρ βόϲκειν, ἀδαὴϲ δʼ
   ὀχεῖν μυρίον ἄχθοϲ ᾧ ξυνοικεῖ.
Φι.
ἐπ.
πάλιν πάλιν παλαιὸν ἄλ-
   γημʼ ὑπέμναϲαϲ, ὦ
   λῷϲτε τῶν πρὶν ἐντόπων.
   τί μʼ ὤλεϲαϲ; τί μʼ εἴργαϲαι;
Χο.    τί τοῦτʼ ἔλεξαϲ;
Φι. εἰ ϲὺ τὰν ἐμοὶ
   ϲτυγερὰν Τρῳάδα γᾶν μʼ ἤλπιϲαϲ ἄξειν.
Χο. τόδε γὰρ νοῶ κράτιϲτον.
Φι. ἀπό νύν με λείπετʼ ἤδη.
Χο. φίλα μοι, φίλα ταῦτα παρήγγει-

   λαϲ ἑκόντι τε πράϲϲειν.
ἴωμεν ἴωμεν
   ναὸϲ ἵνʼ ἡμῖν τέτακται.
Φι. μή, πρὸϲ ἀραίου Διόϲ, ἔλ-
   θῃϲ, ἱκετεύω.
Χο. μετρίαζʼ.
Φι. ὦ ξένοι,
   μείνατε, πρὸϲ θεῶν.
Χο. τί θροεῖϲ;
Φι. αἰαῖ αἰαῖ,
   δαίμων δαίμων· ἀπόλωλʼ ὁ τάλαϲ·
   ὦ πούϲ, πούϲ, τί ϲʼ ἔτʼ ἐν βίῳ
   τεύξω τῷ μετόπιν, τάλαϲ;
   ὦ ξένοι, ἔλθετʼ ἐπήλυδεϲ αὖθιϲ.
Χο. τί ῥέξοντεϲ; ἀλλόκοτοϲ
   γνώμα τῶν πάροϲ ἃν προφαίνειϲ.
Φι. οὔτοι νεμεϲητὸν
   ἀλύοντα χειμερίῳ
   λύπᾳ καὶ παρὰ νοῦν θροεῖν.
Χο. βᾶθί νυν, ὦ τάλαν, ὥϲ ϲε κελεύομεν.
Φι. οὐδέποτʼ οὐδέποτʼ, ἴϲθι τόδʼ ἔμπεδον,
   οὐδʼ εἰ πυρφόροϲ ἀϲτεροπητὴϲ
   βροντᾶϲ αὐγαῖϲ μʼ εἶϲι φλογίζων.
   ἐρρέτω Ἴλιον, οἵ θʼ ὑπʼ ἐκείνῳ
   πάντεϲ ὅϲοι τόδʼ ἔτλαϲαν ἐμοῦ ποδὸϲ
   ἄρθρον ἀπῶϲαι.
   ὦ ξένοι, ἕν γέ μοι εὖχοϲ ὀρέξατε.
Χο.    ποῖον ἐρεῖϲ τόδʼ ἔποϲ;
Φι. ξίφοϲ, εἴ ποθεν,
   ἢ γένυν, ἢ βελέων τι, προπέμψατε.
Χο. ὡϲ τίνα ⟨δὴ⟩ ῥέξῃϲ παλάμαν ποτέ;
Φι. κρᾶτα καὶ ἄρθρʼ ἀπὸ πάντα τέμω χερί·
   φονᾷ φονᾷ νόοϲ ἤδη.
Χο.    τί ποτε;
Φι. πατέρα ματεύων.
Χο.    ποῖ γᾶϲ;
Φι. ἐϲ Ἅιδου.
   οὐ γάρ ἐϲτʼ ἐν φάει γʼ ἔτι.
   ὦ πόλιϲ πόλιϲ πατρία,

   πῶϲ ἂν εἰϲίδοιμʼ
ἄθλιόϲ ϲʼ ἀνήρ,
   ὅϲ γε ϲὰν λιπὼν ἱερὰν
   λιβάδʼ ἐχθροῖϲ ἔβαν Δαναοῖϲ
   ἀρωγόϲ· ἔτʼ οὐδέν εἰμι.
[Χο. ἐγὼ μὲν ἤδη καὶ πάλαι νεὼϲ ὁμοῦ
   ϲτείχων ἂν ἦν ϲοι τῆϲ ἐμῆϲ, εἰ μὴ πέλαϲ
   Ὀδυϲϲέα ϲτείχοντα τόν τʼ Ἀχιλλέωϲ
   γόνον πρὸϲ ἡμᾶϲ δεῦρʼ ἰόντʼ ἐλεύϲϲομεν.]
Οδ. οὐκ ἂν φράcειαϲ ἥντινʼ αὖ παλίντροποϲ
   κέλευθον ἕρπειϲ ὧδε ϲὺν ϲπουδῇ ταχύϲ;
Νε. λύϲων ὅϲʼ ἐξήμαρτον ἐν τῷ πρὶν χρόνῳ.
Οδ. δεινόν γε φωνεῖϲ· ἡ δʼ ἁμαρτία τίϲ ἦν;
Νε. ἣν ϲοὶ πιθόμενοϲ τῷ τε ϲύμπαντι ϲτρατῷ—
Οδ. ἔπραξαϲ ἔργον ποῖον ὧν οὔ ϲοι πρέπον;
Νε. ἀπάταιϲιν αἰϲχραῖϲ ἄνδρα καὶ δόλοιϲ ἑλών.
Οδ. τὸν ποῖον; ὤμοι· μῶν τι βουλεύῃ νέον;
Νε. νέον μὲν οὐδέν, τῷ δὲ Ποίαντοϲ τόκῳ—
Οδ. τί χρῆμα δράϲειϲ; ὥϲ μʼ ὑπῆλθέ τιϲ φόβοϲ.
Νε. παρ' οὗπερ ἔλαβον τάδε τὰ τόξʼ, αὖθιϲ πάλιν—
Οδ. ὦ Ζεῦ, τί λέξειc; οὔ τί που δοῦναι νοεῖϲ;
Νε. αἰϲχρῶϲ γὰρ αὐτὰ κοὐ δίκῃ λαβὼν ἔχω.
Οδ. πρὸϲ θεῶν, πότερα δὴ κερτομῶν λέγειϲ τάδε;
Νε. εἰ κερτόμηϲίϲ ἐϲτι τἀληθῆ λέγειν.
Οδ. τί φήϲ, Ἀχιλλέωϲ παῖ; τίνʼ εἴρηκαϲ λόγον;
Νε. δίϲ ταὐτὰ βούλῃ καὶ τρὶϲ ἀναπολεῖν μʼ ἔπη;
Οδ. ἀρχὴν κλύειν ἂν οὐδʼ ἅπαξ ἐβουλόμην.
Νε. εὖ νῦν ἐπίϲτω πάντʼ ἀκηκοὼϲ λόγον.
Οδ. ἔϲτιν τιϲ ἔϲτιν ὅϲ ϲε κωλύϲει τὸ δρᾶν.
Νε. τί φήϲ; τίϲ ἔϲται μʼ οὑπικωλύϲων τάδε;
Οδ. ξύμπαϲ Ἀχαιῶν λαόϲ, ἐν δὲ τοῖϲ ἐγώ.
Νε. ϲοφὸϲ πεφυκὼϲ οὐδὲν ἐξαυδᾷϲ ϲοφόν.
Οδ. ϲὺ δʼ οὔτε φωνεῖϲ οὔτε δραϲείειϲ ϲοφά.
Νε. ἀλλʼ εἰ δίκαια, τῶν ϲοφῶν κρείϲϲω τάδε.
Οδ. καὶ πῶϲ δίκαιον, ἅ γʼ ἔλαβεϲ βουλαῖϲ ἐμαῖϲ,
   πάλιν μεθεῖναι ταῦτα;

Νε. τὴν ἁμαρτίαν
   αἰϲχρὰν ἁμαρτὼν ἀναλαβεῖν πειράϲομαι.
Οδ. ϲτρατὸν δʼ Ἀχαιῶν οὐ φοβῇ, πράϲϲων τάδε;
Νε. ξὺν τῷ δικαίῳ τὸν ϲὸν οὐ ταρβῶ ⟨ϲτρατόν.
Οδ.     φόβον.
Νε. ἀλλʼ οὐδέ τοι ϲῇ χειρὶ πείθομαι τὸ δρᾶν.
Οδ. οὔ τἄρα Τρωϲίν, ἀλλὰ ϲοὶ μαχούμεθα.
Νε.    ἔϲτω τὸ μέλλον.
Οδ. χεῖρα δεξιὰν ὁρᾷϲ
   κώπηϲ ἐπιψαύουϲαν;
Νε. ἀλλὰ κἀμέ τοι
   ταὐτὸν τόδʼ ὄψῃ δρῶντα κοὐ μέλλοντʼ ἔτι.
Οδ. καίτοι ϲʼ ἐάϲω· τῷ δὲ ϲύμπαντι ϲτρατῷ
   λέξω τάδʼ ἐλθών, ὅϲ ϲε τιμωρήϲεται.
Νε. ἐϲωφρόνηϲαϲ· κἂν τὰ λοίφ̓ οὕτω φρονῇϲ,
   ἴϲωϲ ἂν ἐκτὸϲ κλαυμάτων ἔχοιϲ πόδα.
   ϲὺ δʼ, ὦ Ποίαντοϲ παῖ, Φιλοκτήτην λέγω,
   ἔξελθ', ἀμείψαϲ τάϲδε πετρήρειϲ ϲτέγαϲ.
Φι. τίϲ αὖ παρ' ἄντροιϲ θόρυβοϲ ἵϲταται βοῆϲ;
   τί μʼ ἐκκαλεῖϲθε; τοῦ κεχρημένοι, ξένοι;
   ὤμοι· κακὸν τὸ χρῆμα. μῶν τί μοι μέγα
   πάρεϲτε πρὸϲ κακοῖϲι πέμποντεϲ κακόν;
Νε. θάρϲει· λόγουϲ δʼ ἄκουϲον οὓϲ ἥκω φέρων.
Φι. δέδοικ' ἔγωγε. καὶ τὰ πρὶν γὰρ ἐκ λόγων
   καλῶν κακῶϲ ἔπραξα, ϲοῖϲ πειϲθεὶϲ λόγοιϲ.
Νε. οὔκουν ἔνεϲτι καὶ μεταγνῶναι πάλιν;
Φι. τοιοῦτοϲ ἦϲθα τοῖϲ λόγοιϲι χὤτε μου
   τὰ τόξʼ ἔκλεπτεϲ, πιϲτόϲ, ἀτηρὸϲ λάθρᾳ.
Νε. ἀλλʼ οὔ τι μὴν νῦν· βούλομαι δέ ϲου κλύειν,
   πότερα δέδοκταί ϲοι μένοντι καρτερεῖν,
   ἢ πλεῖν μεθʼ ἡμῶν.
Φι. παῦε, μὴ λέξῃϲ πέρα.
   μάτην γὰρ ἃν εἴπῃϲ γε πάντʼ εἰρήϲεται.
Νε.    οὕτω δέδοκται;
Φι. καὶ πέρα γʼ ἴϲθʼ ἢ λέγω.
Νε. ἀλλʼ ἤθελον μὲν ἄν ϲε πειϲθῆναι λόγοιϲ
   ἐμοῖϲιν· εἰ δὲ μή τι πρὸϲ καιρὸν λέγων
   κυρῶ, πέπαυμαι.

Φι. πάντα γὰρ φράϲειϲ μάτην·
   οὐ γάρ ποτʼ εὔνουν τὴν ἐμὴν κτήϲῃ φρένα,
   ὅϲτιϲ γʼ ἐμοῦ δόλοιϲι τὸν βίον λαβὼν
   ἀπεϲτέρηκαϲ· κᾆτα νουθετεῖϲ ἐμὲ
   ἐλθών, ἀρίϲτου πατρὸϲ ἔχθιϲτοϲ γεγώϲ.
   ὄλοιϲθʼ, Ἀτρεῖδαι μὲν μάλιϲτʼ, ἔπειτα δὲ
   ὁ Λαρτίου παῖϲ, καὶ ϲύ.
Νε. μὴ ̓πεύξῃ πέρα·
   δέχου δὲ χειρὸϲ ἐξ ἐμῆϲ βέλη τάδε.
Φι. πῶϲ εἶπαϲ; ἆρα δεύτερον δολούμεθα;
Νε. ἀπώμοϲʼ ἁγνὸν Ζηνὸϲ ὑψίϲτου ϲέβαϲ.
Φι. ὦ φίλτατʼ εἰπών, εἰ λέγειϲ ἐτήτυμα.
Νε. τοὔργον παρέϲται φανερόν. ἀλλὰ δεξιὰν
   πρότεινε χεῖρα, καὶ κράτει τῶν ϲῶν ὅπλων.
Οδ. ἐγὼ δʼ ἀπαυδῶ γʼ, ὡϲ θεοὶ ξυνίϲτορεϲ,
   ὐπέρ τʼ Ἀτρειδῶν τοῦ τε ϲύμπαντοϲ ϲτρατοῦ.
Φι. τέκνον, τίνοϲ φώνημα, μῶν Ὀδυϲϲέωϲ,
   ἐπῃϲθόμην;
Οδ. ϲάφ' ἴϲθι· καὶ πέλαϲ γʼ ὀρᾷϲ,
   ὅϲ ϲ' ἐϲ τὰ Τροίαϲ πεδίʼ ἀποϲτελῶ βίᾳ,
   ἐάν τʼ Ἀχιλλέωϲ παῖϲ ἐάν τε μὴ θέλῃ.
Φι. ἀλλʼ οὔ τι χαίρων, ἢν τόδʼ ὀρθωθῇ βέλοϲ.
Νε. ἆ, μηδαμῶϲ, μή, πρὸϲ θεῶν, μὴ ̓φῇϲ βέλοϲ.
Φι. μέθεϲ με, πρὸϲ θεῶν, χεῖρα, φίλτατον τέκνον.
Νε.    οὐκ ἂν μεθείην.
Φι. φεῦ· τί μʼ ἄνδρα πολέμιον
   ἐχθρόν τʼ ἀφείλου μὴ κτανεῖν τόξοιϲ ἐμοῖϲ;
Νε. ἀλλʼ οὔτʼ ἐμοὶ καλὸν τόδʼ ἐϲτὶν οὔτε ϲοί.
Φι. ἀλλʼ οὖν τοϲοῦτόν γʼ ἴϲθι, τοὺϲ πρώτουϲ ϲτρατοῦ,
   τοὺϲ τῶν Ἀχαιῶν ψευδοκήρυκαϲ, κακοὺϲ
   ὄνταϲ πρὸϲ αἰχμήν, ἐν δὲ τοῖϲ λόγοιϲ θραεῖϲ.
Νε. εἶἑν. τὰ μὲν δὴ τόξʼ ἔχειϲ, κοὐκ ἔϲθʼ ὅτου
   ὀργὴν ἔχοιϲ ἂν οὐδὲ μέμψιν εἰϲ ἐμέ.
Φι. ξύμφημι. τὴν φύϲιν δʼ ἔδειξαϲ, ὦ τέκνον,
   ἐξ ἧϲ ἔβλαϲτεϲ, οὐχὶ Ϲιϲύφου πατρόϲ,
   ἀλλʼ ἐξ Ἀχιλλέωϲ, ὃϲ μετὰ ζώντων ὅτʼ ἦν
   ἤκουʼ ἄριϲτα, νῦν δὲ τῶν τεθνηκότων.

Νε. ἥϲθην πατέρα τὸν ἀμὸν εὐλογοῦντά ϲε
   αὐτόν τʼ ἔμʼ· ὧν δέ ϲου τυχεῖν ἐφίεμαι
   ἄκουϲον. ἀνθρώποιϲι τὰϲ μὲν ἐκ θεῶν
   τύχαϲ δοθείϲαϲ ἔϲτʼ ἀναγκαῖον φέρειν·
   ὅϲοι δʼ ἑκουϲίοιϲιν ἔγκεινται βλάβαιϲ,
   ὥϲπερ ϲύ, τούτοιϲ οὔτε ϲυγγνώμην ἔχειν
   δίκαιόν ἐϲτιν οὔτʼ ἐποικτίρειν τινά.
   ϲὺ δʼ ἠγρίωϲαι, κοὔτε ϲύμβουλον δέχῃ,
   ἐάν τε νουθετῇ τιϲ εὐνοίᾳ λέγων,
   ϲτυγεῖϲ, πολέμιον δυϲμενῆ θʼ ἡγούμενοϲ.
   ὅμωϲ δὲ λέξω· Ζῆνα δʼ ὅρκιον καλῶ·
   καὶ ταῦτʼ ἐπίϲτω, καὶ γράφου φρενῶν ἔϲω.
   ϲὺ γὰρ νοϲεῖϲ τόδʼ ἄλγοϲ ἐκ θείαϲ τύχηϲ,
   Χρύϲηϲ πελαϲθεὶϲ φύλακοϲ, ὃϲ τὸν ἀκαλυφῆ
   ϲηκὸν φυλάϲϲει κρύφιοϲ οἰκουρῶν ὄφιϲ·
   καὶ παῦλαν ἴϲθι τῆϲδε μή ποτʼ ἂν τυχεῖν
   νόϲου βαρείαϲ, ἕωϲ ἂν αὑτὸϲ ἥλιοϲ
   ταύτῃ μὲν αἴρῃ, τῇδε δʼ αὖ δύνῃ πάλιν,
   πρὶν ἂν τὰ Τροίαϲ πεδίʼ ἑκὼν αὐτὸϲ μόλῃϲ,
   καὶ τῶν παρʼ ἡμῖν ἐντυχὼν Ἀϲκληπιδῶν
   νόϲου μαλαχθῇϲ τῆϲδε, καὶ τὰ πέργαμα
   ξὺν τοῖϲδε τόξοιϲ ξύν τʼ ἐμοὶ πέρϲαϲ φανῇϲ.
   ὡϲ δʼ οἶδα ταῦτα τῇδʼ ἔχοντʼ ἐγὼ φράϲω.
   ἀνὴρ παρʼ ἡμῖν ἐϲτιν ἐκ Τροίαϲ ἁλούϲ,
   Ἕλενοϲ ἀριϲτόμαντιϲ, ὃϲ λέγει ϲαφῶϲ
   ὡϲ δεῖ γενέϲθαι ταῦτα· καὶ πρὸϲ τοῖϲδʼ ἔτι,
   ὡϲ ἔϲτʼ ἀνάγκη τοῦ παρεϲτῶτοϲ θέρονϲ
   Τροίαν ἁλῶναι πᾶϲαν· ἢ δίδωϲʼ ἑκὼν
   κτείνειν ἑαυτόν, ἢν τάδε ψευϲθῇ λέγων.
   ταῦτʼ οὖν ἐπεὶ κάτοιϲθα, ϲυγχώρει θέλων.
   καλὴ γὰρ ἡ ̓πίκτηϲιϲ, Ἐλλήνων ἕνα
   κριθέντʼ ἄριϲτον, τοῦτο μὲν παιωνίαϲ
   ἐϲ χεῖραϲ ἐλθεῖν, εἶτα τὴν πολύϲτονον
   Τροίαν ἑλόντα κλέοϲ ὑπέρτατον λαβεῖν.
Φι. ὦ ϲτυγνὸϲ αἰών, τί μʼ ἔτι δῆτʼ ἔχειϲ ἄνω
   βλέποντα, κοὐκ ἀφῆκαϲ εἰϲ Ἅιδου μολεῖν;
   οἴμοι, τί δράϲω; πῶϲ ἀπιϲτήϲω λόγοιϲ
   τοῖϲ τοῦδʼ, ὃϲ εὔνουϲ ὤν ἐμοὶ παρῄνεϲεν;
   ἀλλʼ εἰκάθω δῆτʼ; εἶτα πῶϲ ὁ δύϲμοροϲ

   ἐϲ φῶϲ τάδʼ ἔρξαϲ εἶμι; τῷ προϲήγοροϲ;
   πῶϲ, ὦ τὰ πάντʼ ἰδόντεϲ ἀμφʼ ἐμοὶ κύκλοι,
   ταῦτʼ ἐξαναϲχήϲεϲθε, τοῖϲιν Ἀτρέωϲ
   ἐμὲ ξυνόντα παιϲίν, οἵ μʼ ἀπώλεϲαν;
   πῶϲ τῷ πανώλει παιδὶ τῷ Λαερτίου;
   οὐ γάρ με τἄλγοϲ τῶν παρελθόντων δάκνει,
   ἀλλʼ οἷα χρὴ παθεῖν με πρὸϲ τούτων ἔτι
   δοκῶ προλεύϲϲειν. οἷϲ γὰρ ἡ γνώμη κακῶν
   μήτηρ γένηται, κἄλλα παιδεύει κακούϲ.
   καὶ ϲοῦ δʼ ἔγωγε θαυμάϲαϲ ἔχω τόδε.
   χρῆν γάρ ϲε μήτʼ αὐτόν ποτʼ ἐϲ Τροίαν μολεῖν,
   ἡμᾶϲ τʼ ἀπείργειν· οἵδε ϲον καθύβριϲαν,
   πατρὸϲ γέραϲ ϲυλῶντεϲ. εἶτα τοῖϲδε ϲὺ
   εἶ ξυμμαχήϲων, κἄμʼ ἀναγκάζειϲ τόδε;
   μὴ δῆτα, τέκνον· ἀλλʼ ἅ μοι ξυνώμοϲαϲ,
   πέμψον πρὸϲ οἴκουϲ· καὐτὸϲ ἐν Ϲκύρῳ μένων
   ἔα κακῶϲ αὐτοὺϲ ἀπόλλυϲθαι κακούϲ.
   χοὔτω διπλῆν μὲν ἐξ ἐμοῦ κτήϲῃ χάριν,
   διπλῆν δὲ πατρόϲ· κοὐ κακοὺϲ ἐπωφελῶν
   δόξειϲ ὁμοῖοϲ τοῖϲ κακοῖϲ πεφυκέναι.
Νε. λέγειϲ μὲν εἰκότʼ ἀλλʼ ὅμωϲ ϲε βούλομαι
   θεοῖϲ τε πιϲτεύϲαντα τοῖϲ τʼ ἐμοῖϲ λόγοιϲ
   φίλου μετʼ ἀνδρόϲ τοῦδε τήϲδʼ ἐκπλεῖν χθονόϲ.
Φι. ἦ πρὸϲ τὰ Τροίαϲ πεδία καὶ τὸν Ἀτρέωϲ
   ἔχθιϲτον υἱὸν τῷδε δυϲτήνῳ ποδί;
Νε. πρὸϲ τοὺϲ μὲν οὖν ϲε τήνδε τʼ ἔμπυον βάϲιν
   παύϲονταϲ ἄλγουϲ κἀποϲώϲονταϲ νόϲου.
Φι. ὦ δεινὸν αἶνον αἰνέϲαϲ, τί φήϲ ποτε;
Νε. ἃ ϲοί τε κἀμοὶ λῷϲθʼ ὁρῶ τελούμενα.
Φι. καὶ ταῦτα λέξαϲ οὐ καταιϲχύνῃ θεούϲ;
Νε. πῶϲ γάρ τιϲ αἰϲχύνοιτʼ ἂν ὠφελῶν φίλουϲ;
Φι. λέγειϲ δʼ Ἀτρείδαιϲ ὄφελοϲ, ἢ ̓πʼ ἐμοὶ τόδε;
Νε. ϲοί που φίλοϲ γʼ ὤν· χὠ λόγοϲ τοιόϲδε μου.
Φι. πῶϲ, ὅϲ γε τοῖϲ ἐχθροῖϲί μʼ ἐκδοῦναι θέλειϲ;
Νε. ὦ τᾶν, διδάϲκου μὴ θραϲύνεϲθαι κακοῖϲ.
Φι. ὀλεῖϲ με, γιγνώϲκω ϲε, τοῖϲδε τοῖϲ λόγοιϲ.
Νε. οὔκουν ἔγωγε· φημὶ δʼ οὔ ϲε μανθάνειν.

Φι. ἐγὼ οὐκ Ἀτρείδαϲ ἐκβαλόνταϲ οἶδά με;
Νε. ἀλλ' ἐκβαλόντεϲ εἰ πάλιν ϲώϲουϲʼ ὅρα.
Φι. οὐδέποθ' ἑκόντα γʼ ὥϲτε τὴν Τροίαν ἰδεῖν.
Νε. τί δῆτʼ ἂν ἡμεῖϲ δρῷμεν, εἰ ϲέ γʼ ἐν λόγοιϲ
   πείϲειν δυνηϲόμεϲθα μηδὲν ὧν λέγω;
   ὥρα ̓ϲτʼ ἐμοὶ μὲν τῶν λόγων λῆξαι, ϲὲ δὲ
   ζῆν, ὥϲπερ ἤδη ζῇϲ, ἄνευ ϲωτηρίαϲ.
Φι. ἔα με πάϲχειν ταῦθʼ ἅπερ παθεῖν με δεῖ·
   ἃ δʼ ᾔνεϲάϲ μοι δεξιᾶϲ ἐμῆϲ θιγών,
   πέμπειν πρὸϲ οἴκουϲ, ταῦτά μοι πρᾶξον, τέκνον,
   καὶ μὴ βράδυνε μηδʼ ἐπιμνηϲθῇϲ ἔτι
   Τροίαϲ· ἅλιϲ γάρ μοι τεθρύληται λόγοϲ.
Νε.    εἰ δοκεῖ, ϲτείχωμεν.
Φι. ὦ γενναῖον εἰρηκὼϲ ἔποϲ.
Νε.    ἀντέρειδέ νυν βάϲιν ϲήν.
Φι. εἰϲ ὅϲον γʼ ἐγὼ ϲθένω.
Νε.    αἰτίαν δὲ πῶϲ Ἀχαιῶν φεύξομαι;
Φι. μὴ φροντίϲῃϲ.
Νε.    τί γάρ, ἐὰν πορθῶϲι χώραν τὴν ἐμήν;
Φι. ἐγὼ παρὼν—
Νε.    τίνα προϲωφέληϲιν ἔρξειϲ;
Φι. βέλεϲι τοῖϲ Ἡρακλέοιϲ—
Νε.    πῶϲ λέγειϲ;
Φι. εἴρξω πελάζειν. [ϲῆϲ πάτραϲ.
Νε.ἀλλʼ εἰ
    δρᾷϲ ταῦθʼ ὥϲπερ αὐδᾷϲ,]
Νε. ϲτεῖχε προϲκύϲαϲ χθόνα.
ΗΡΑΚΛΗϹ μήπω γε, πρὶν ἂν τῶν ἡμετέρων
   ἀίῃϲ μύθων, παῖ Ποίαντοϲ·
   φάϲκειν δʼ αὐδὴν τὴν Ἡρακλέουϲ
   ἀκοῇ τε κλύειν λεύϲϲειν τʼ ὄψιν.
   τὴν ϲὴν δʼ ἥκω χάριν οὐρανίαϲ
   ἕδραϲ προλιπών,
   τὰ Διόϲ τε φράϲων βουλεύματά ϲοι,
   κατερητύϲων θʼ ὁδὸν ἣν ϲτέλλῃ·
   ϲὺ δʼ ἐμῶν μύθων ἐπάκουϲον.

   καὶ πρῶτα μέν ϲοι τὰϲ ἐμὰϲ λέξω τύχαϲ,
   ὅϲουϲ πονήϲαϲ καὶ διεξελθὼν πόνουϲ
   ἀθάνατον ἀρετὴν ἔϲχον, ὡϲ πάρεϲθʼ ὁρᾶν.
   καὶ ϲοί, ϲάφʼ ἴϲθι, τοῦτʼ ὀφείλεται παθεῖν,
   ἐκ τῶν πόνων τῶνδʼ εὐκλεᾶ θέϲθαι βίον.
   ἐλθὼν δὲ ϲὺν τῷδʼ ἀνδρὶ πρὸϲ τὸ Τρωικὸν
   πόλιϲμα πρῶτον μὲν νόϲου παύϲῃ λυγρᾶϲ,
   ἀρετῇ τε πρῶτοϲ ἐκκριθεὶϲ ϲτρατεύματοϲ,
   Πάριν μέν, ὃϲ τῶνδʼ αἴτιοϲ κακῶν ἔφυ,
   τόξοιϲι τοῖϲ ἐμοῖϲι νοϲφιεῖϲ βίου,
   πέρϲειϲ τε Τροίαν, ϲκῦλά τʼ ἐϲ μέλαθρα ϲὰ
   πέμψειϲ, ἀριϲτεῖʼ ἐκλαβὼν ϲτρατεύματοϲ,
   Ποίαντι πατρὶ πρὸϲ πάτραϲ Οἴτηϲ πλάκα.
   ἃ δʼ ἂν λάβῃϲ ϲὺ ϲκῦλα τοῦδε τοῦ ϲτρατοῦ,
   τόξων ἐμῶν μνημεῖα πρὸϲ πυρὰν ἐμὴν
   κόμιζε. καὶ ϲοὶ ταὔτʼ, Ἀχιλλέωϲ τέκνον,
   παρῄνεϲʼ· οὔτε γὰρ ϲὺ τοῦδʼ ἄτερ ϲθένειϲ
   ἑλεῖν τὸ Τροίαϲ πεδίον οὔθʼ οὗτοϲ ϲέθεν·
   ἀλλʼ ὡϲ λέοντε ϲυννόμω φυλάϲϲετον
   οὗτοϲ ϲὲ καὶ ϲὺ τόνδʼ. ἐγὼ δʼ Ἀϲκληπιὸν
   παυϲτῆρα πέμψω ϲῆϲ νόϲου πρὸϲ Ἴλιον.
   τὸ δεύτερον γὰρ τοῖϲ ἐμοῖϲ αὐτὴν χρεὼν
   τόξοιϲ ἁλῶναι. τοῦτο δʼ ἐννοεῖθʼ, ὅταν
   πορθῆτε γαῖαν, εὐϲεβεῖν τὰ πρὸϲ θεούϲ·
   ὡϲ τἄλλα πάντα δεύτερʼ ἡγεῖται πατὴρ
   Ζεύϲ, οὐ γὰρ ηὑϲέβεια ϲυνθνῄϲκει βροτοῖϲ·
   κἂν ζῶϲι κἂν θάνωϲιν, οὐκ ἀπόλλυται.
Φι. ὦ φθέγμα ποθεινὸν ἐμοὶ πέμψαϲ,
   χρόνιόϲ τε φανείϲ,
   οὐκ ἀπιθήϲω τοῖϲ ϲοῖϲ μύθοιϲ.
Νε. κἀγὼ γνώμην ταὐτῇ τίθεμαι.
Ηρ. μή νυν χρόνιοι μέλλετε πράϲϲειν.
   ὅδʼ ἐπείγει γὰρ
   καιρὸϲ καὶ πλοῦϲ κατὰ πρύμναν.
Φι. φέρε νῦν ϲτείχων χώραν καλέϲω.
   χαῖρʼ, ὦ μέλαθρον ξύμφρουρον ἐμοί,

   Νύμφαι τʼ ἔνυδροι λειμωνιάδεϲ,
   καὶ κτύποϲ ἄρϲην πόντου προβολῆϲ,
   οὗ πολλάκι δὴ τοὐμὸν ἐτέγχθη
   κρᾶτʼ ἐνδόμυχον πληγῆϲι νότου,
   πολλὰ δὲ φωνῆϲ τῆϲ ἡμετέραϲ
   Ἑρμαῖον ὄροϲ παρέπεμψεν ἐμοὶ
   ϲτόνον ἀντίτυπον χειμαζομένῳ.
   νῦν δʼ, ὦ κρῆναι Λύκιόν τε ποτόν,
   λείπομεν ὑμᾶϲ, λείπομεν ἤδη,
   δόξηϲ οὔ ποτε τῆϲδʼ ἐπιβάντεϲ.
   χαῖρʼ, ὦ Λήμνου πέδον ἀμφίαλον,
   καί μʼ εὐπλοίᾳ πέμψον ἀμέμπτωϲ,
   ἔνθʼ ἡ μεγάλη Μοῖρα κομίζει,
   γνώμη τε φίλων χὠ πανδαμάτωρ
   δαίμων, ὃϲ ταῦτʼ ἐπέκρανεν.
Χο. χωρῶμεν δὴ πάντεϲ ἀολλεῖϲ,
   Νύμφαιϲ ἁλίαιϲιν ἐπευξάμενοι
   νόϲτου ϲωτῆραϲ ἱκέϲθαι.

