
Oxford Scholarly Editions Online
Aeschylus, Εὐμενίδεϲ (458 BC)
D. L. Page (ed.), Oxford Classical Texts: Aeschyli: Septem Quae Supersunt Tragoedias
Published in print: Published online: May 2017
ΕΥΜΕΝΙΔΕϹ
ΕΥΜΕΝΙΔΕϹ
Αἰϲχύλου Εὐμενίδεϲ
ὑπόθεϲιϲ Ἀριϲτοφάνουϲ γραμματικοῦ
ἡ ὑπόθεϲιϲ· Ὀρέϲτηϲ ἐν Δελφοῖϲ περιεχόμενοϲ ὑπὸ τῶν Ἐρινύων βουλῆι Ἀπόλλωνοϲ
παρεγένετο εἰϲ Ἀθήναϲ εἰϲ τὸ ἱερὸν τῆϲ Ἀθηνᾶϲ· ἧϲ βουλῆι νικήϲαϲ κατῆλθεν εἰϲ Ἄργοϲ· τὰϲ
δὲ Ἐρινύαϲ πραΰναϲ προϲηγόρευϲεν Εὐμενίδαϲ. παρʼ οὐδετέρωι κεῖται ἡ μυθοποιία. τὰ τοῦ
δράματοϲ πρόϲωπα· Πυθιὰϲ προφῆτιϲ, Ἀπόλλων, Ὀρέϲτηϲ, Κλυταιμήϲτραϲ εἴδωλον, χορὸϲ
Εὐμενίδων, Ἀθηνᾶ, προπομποί.
ΕΥΜΕΝΙΔΕϹ
ΠΡΟΦΗΤΙϹ πρῶτον μὲν εὐχῆι τῆιδε πρεϲβεύω θεῶν
τὴν πρωτόμαντιν Γαῖαν· ἐκ δὲ τῆϲ Θέμιν,
ἣ δὴ τὸ μητρὸϲ δευτέρα τόδʼ ἕζετο
μαντεῖον, ὡϲ λόγοϲ τιϲ· ἐν δὲ τῶι τρίτωι
λάχει, θελούϲηϲ, οὐδὲ πρὸϲ βίαν τινόϲ,
Τιτανὶϲ ἄλλη παῖϲ Χθονὸϲ καθέζετο
Φοίβη, δίδωϲιν δʼ ἣ γενέθλιον δόϲιν
Φοίβωι· τὸ Φοίβηϲ δʼ ὄνομʼ ἔχει παρώνυμον.
λιπὼν δὲ λίμνην Δηλίαν τε χοιράδα,
κέλϲαϲ ἐπʼ ἀκτὰϲ ναυπόρουϲ τὰϲ Παλλάδοϲ,

ἐϲ τήνδε γαῖαν ἦλθε Παρνηϲοῦ θʼ ἕδραϲ.
πέμπουϲι δʼ αὐτὸν καὶ ϲεβίζουϲιν μέγα
κελευθοποιοὶ παῖδεϲ Ἡφαίϲτου, χθόνα
ἀνήμερον τιθέντεϲ ἡμερωμένην.
μολόντα δʼ αὐτὸν κάρτα τιμαλφεῖ λεὼϲ
Δελφόϲ τε χώραϲ τῆϲδε πρυμνήτηϲ ἄναξ·
τέχνηϲ δέ νιν Ζεὺϲ ἔνθεον κτίϲαϲ φρένα
ἵζει τέταρτον τοῖϲδε μάντιν ἐν θρόνοιϲ·
Διὸϲ προφήτηϲ δʼ ἐϲτὶ Λοξίαϲ πατρόϲ.
τούτουϲ ἐν εὐχαῖϲ φροιμιάζομαι θεούϲ.
Παλλὰϲ προναία δʼ ἐν λόγοιϲ πρεϲβεύεται.
ϲέβω δὲ νύμφαϲ, ἔνθα Κωρυκὶϲ πέτρα
κοίλη, φίλορνιϲ, δαιμόνων ἀναϲτροφή.
Βρόμιοϲ ἔχει τὸν χῶρον, οὐδʼ ἀμνημονῶ,
ἐξ οὗτε Βάκχαιϲ ἐϲτρατήγηϲεν θεὸϲ
λαγὼ δίκην Πενθεῖ καταρράψαϲ μόρον.
Πλειϲτοῦ δὲ πηγὰϲ καὶ Ποϲειδῶνοϲ κράτοϲ
καλοῦϲα καὶ τέλειον ὕψιϲτον Δία,
ἔπειτα μάντιϲ εἰϲ θρόνουϲ καθιζάνω.
καὶ νῦν τυχεῖν με τῶν πρὶν εἰϲόδων μακρῶι
ἄριϲτα δοῖεν· κεἰ πάρʼ Ἑλλήνων τινέϲ,
ἴτων πάλωι λαχόντεϲ, ὡϲ νομίζεται·
μαντεύομαι γὰρ ὡϲ ἂν ἡγῆται θεόϲ.
ἦ δεινὰ λέξαι, δεινὰ δʼ ὀφθαλμοῖϲ δρακεῖν,
πάλιν μʼ ἔπεμψεν ἐκ δόμων τῶν Λοξίου,
ὡϲ μήτε ϲωκεῖν μήτε μʼ ἀκταίνειν ϲτάϲιν·
τρέχω δὲ χερϲίν, οὐ ποδωκείαι ϲκελῶν·
δείϲαϲα γὰρ γραῦϲ οὐδέν, ἀντίπαιϲ μὲν οὖν.
ἐγὼ μὲν ἕρπω πρὸϲ πολυϲτεφῆ μυχόν,
ὁρῶ δʼ ἐπʼ ὀμφαλῶι μὲν ἄνδρα θεομυϲῆ
ἕδραν ἔχοντα προϲτρόπαιον, αἵματι
ϲτάζοντα χεῖραϲ, καὶ νεοϲπαδὲϲ ξίφοϲ
ἔχοντʼ, ἐλαίαϲ θʼ ὑψιγέννητον κλάδον
λήνει μεγίϲτωι ϲωφρόνωϲ ἐϲτεμμένον,
ἀργῆτι μαλλῶι· τῆιδε γὰρ τρανῶϲ ἐρῶ.
πρόϲθεν δὲ τἀνδρὸϲ τοῦδε θαυμαϲτὸϲ λόχοϲ
εὕδει γυναικῶν ἐν θρόνοιϲιν ἥμενοϲ.
οὔτοι γυναῖκαϲ ἀλλὰ Γοργόναϲ λέγω·
οὐδʼ αὖτε Γοργείοιϲιν εἰκάϲω τύποιϲ

⟨                                                      ⟩
εἶδόν ποτʼ ἤδη Φινέωϲ γεγραμμέναϲ
δεῖπνον φερούϲαϲ· ἄπτεροί γε μὴν ἰδεῖν
αὗται μέλαιναί τʼ, ἐϲ τὸ πᾶν βδελύκτροποι,
ῥέγκουϲι δʼ οὐ πλατοῖϲι φυϲιάμαϲιν,
ἐκ δʼ ὀμμάτων λείβουϲι δυϲφιλῆ λίβα·
καὶ κόϲμοϲ οὔτε πρὸϲ θεῶν ἀγάλματα
φέρειν δίκαιοϲ οὔτʼ ἐϲ ἀνθρώπων ϲτέγαϲ.
τὸ φῦλον οὐκ ὄπωπα τῆϲδʼ ὁμιλίαϲ
οὐδʼ ἥτιϲ αἶα τοῦτʼ ἐπεύχεται γένοϲ
τρέφουϲʼ ἀνατεὶ μὴ μεταϲτένειν πόνον.
τἀντεῦθεν ἤδη τῶνδε δεϲπότηι δόμων
αὐτῶι μελέϲθω Λοξίαι μεγαϲθενεῖ·
ἰατρόμαντιϲ δʼ ἐϲτὶ καὶ τεραϲκόποϲ
καὶ τοῖϲιν ἄλλοιϲ δωμάτων καθάρϲιοϲ.
ΑΠΟΛΛΩΝ οὔτοι προδώϲω, διὰ τέλουϲ δέ ϲοι φύλαξ
ἐγγὺϲ παρεϲτὼϲ καὶ πρόϲωθʼ ἀποϲτατῶν
ἐχθροῖϲι τοῖϲ ϲοῖϲ οὐ γενήϲομαι πέπων.
καὶ νῦν ἁλούϲαϲ τάϲδε τὰϲ μάργουϲ ὁρᾶιϲ·
ὕπνωι πεϲοῦϲαι δʼ αἱ κατάπτυϲτοι κόραι,
γραῖαι παλαιαὶ παῖδεϲ, αἷϲ οὐ μείγνυται
θεῶν τιϲ οὐδʼ ἄνθρωποϲ οὐδὲ θήρ ποτε,
κακῶν δʼ ἕκατι κἀγένοντʼ, ἐπεὶ κακὸν
ϲκότον νέμονται Τάρταρόν θʼ ὑπὸ χθονόϲ,
μιϲήματʼ ἀνδρῶν καὶ θεῶν Ὀλυμπίων.
ὅμωϲ δὲ φεῦγε, μηδὲ μαλθακὸϲ γένηι·
ἐλῶϲι γάρ ϲε καὶ διʼ ἠπείρου μακρᾶϲ
βιβῶντʼ ἀνʼ αἰεὶ τὴν πλανοϲτιβῆ χθόνα
ὑπέρ τε πόντον καὶ περιρρύταϲ πόλειϲ.
καὶ μὴ πρόκαμνε τόνδε βουκολούμενοϲ
πόνον· μολὼν δὲ Παλλάδοϲ ποτὶ πτόλιν
ἵζου παλαιὸν ἄγκαθεν λαβὼν βρέταϲ·
κἀκεῖ δικαϲτὰϲ τῶνδε καὶ θελκτηρίουϲ
μύθουϲ ἔχοντεϲ μηχανὰϲ εὑρήϲομεν
ὥϲτʼ ἐϲ τὸ πᾶν ϲε τῶνδʼ ἀπαλλάξαι πόνων.
καὶ γὰρ κτανεῖν ϲʼ ἔπειϲα μητρῶιον δέμαϲ.

ΟΡΕϹΤΗϹ ἄναξ Ἄπολλον, οἶϲθα μὲν τὸ μὴ ἀδικεῖν·
ἐπεὶ δʼ ἐπίϲται, καὶ τὸ μὴ ἀμελεῖν μάθε.
ϲθένοϲ δὲ ποιεῖν εὖ φερέγγυον τὸ ϲόν.
Απ. μέμνηϲο, μὴ φόβοϲ ϲε νικάτω φρέναϲ.
ϲὺ δʼ, αὐτάδελφον αἷμα καὶ κοινοῦ πατρόϲ,
Ἑρμῆ, φύλαϲϲε, κάρτα δʼ ὢν ἐπώνυμοϲ
πομπαῖοϲ ἴϲθι, τόνδε ποιμαίνων ἐμὸν
ἱκέτην. ϲέβει τοι Ζεὺϲ τόδʼ ἐκνόμων ϲέβαϲ
ὁρμώμενον βροτοῖϲιν εὐπόμπωι τύχηι.
ΚΛΥΤΑΙΜΗϹΤΡΑϹ ΕΙΔΩΛΟΝ εὕδοιτʼ ἄν, ὠή· καὶ καθευδουϲῶν τί δεῖ;
ἐγὼ δʼ ὑφʼ ὑμῶν ὧδʼ ἀπητιμαϲμένη
ἄλλοιϲιν ἐν νεκροῖϲιν, ὧν μὲν ἔκτανον
ὄνειδοϲ ἐν φθιτοῖϲιν οὐκ ἐκλείπεται,
αἰϲχρῶϲ δʼ ἀλῶμαι. προυννέπω δʼ ὑμῖν ὅτι
ἔχω μεγίϲτην αἰτίαν κείνων ὕπο.
παθοῦϲα δʼ οὕτω δεινὰ πρὸϲ τῶν φιλτάτων,
οὐδεὶϲ ὑπέρ μου δαιμόνων μηνίεται
καταϲφαγείϲηϲ πρὸϲ χερῶν μητροκτόνων.
ὅρα δὲ πληγὰϲ τάϲδε καρδίαι ϲέθεν·
εὕδουϲα γὰρ φρὴν ὄμμαϲιν λαμπρύνεται,
ἐν ἡμέραι δὲ μοῖρʼ ἀπρόϲκοποϲ βροτῶν.
ἦ πολλὰ μὲν δὴ τῶν ἐμῶν ἐλείξατε,
χοάϲ τʼ ἀοίνουϲ, νηφάλια μειλίγματα,
καὶ νυκτίϲεμνα δεῖπνʼ ἐπʼ ἐϲχάραι πυρὸϲ
ἔθυον, ὥραν οὐδενὸϲ κοινὴν θεῶν·
καὶ πάντα ταῦτα λὰξ ὁρῶ πατούμενα,
ὁ δʼ ἐξαλύξαϲ οἴχεται νεβροῦ δίκην,
καὶ ταῦτα κούφωϲ ἐκ μέϲων ἀρκυϲτάτων
ὤρουϲεν, ὑμῖν ἐγκατιλλώψαϲ μέγα.
ἀκούϲαθʼ ὡϲ ἔλεξα τῆϲ ἐμῆϲ περὶ
ψυχῆϲ· φρονήϲατʼ, ὦ κατὰ χθονὸϲ θεαί·
ὄναρ γὰρ ὑμᾶϲ νῦν Κλυταιμήϲτρα καλῶ.
ΧΟΡΟϹ (μυγμόϲ)
Κλ. μύζοιτʼ ἄν· ἁνὴρ δʼ οἴχεται φεύγων πρόϲω·
†φίλοιϲ γάρ εἰϲιν οὐκ ἐμοῖϲ† προϲίκτορεϲ.
Χο. (μυγμόϲ)
Κλ. ἄγαν ὑπνώϲϲειϲ, κοὐ κατοικτίζειϲ πάθοϲ·

φονεὺϲ δʼ Ὀρέϲτηϲ τῆϲδε μητρὸϲ οἴχεται.
Χο. (ὠγμόϲ)
Κλ. ὤζειϲ, ὑπνώϲϲειϲ· οὐκ ἀναϲτήϲηι τάχοϲ;
τί ϲοι πέπρωται πρᾶγμα πλὴν τεύχειν κακά;
Χο. (ὠγμόϲ)
Κλ. ὕπνοϲ πόνοϲ τε κύριοι ϲυνωμόται
δεινῆϲ δρακαίνηϲ ἐξεκήραναν μένοϲ.
Χο. (μυγμὸϲ διπλοῦϲ ὀξύϲ)
λαβὲ λαβὲ λαβὲ λαβέ· φράζου.
Κλ. ὄναρ διώκειϲ θῆρα, κλαγγαίνειϲ δʼ ἅπερ
κύων μέριμναν οὔποτʼ ἐκλείπων φόνου.
τί δρᾶιϲ; ἀνίϲτω· μή ϲε νικάτω πόνοϲ,
μηδʼ ἀγνοήϲηιϲ πῆμα μαλθαχθεῖϲʼ ὕπνωι.
ἄλγηϲον ἧπαρ ἐνδίκοιϲ ὀνείδεϲιν·
τοῖϲ ϲώφροϲιν γὰρ ἀντίκεντρα γίγνεται.
ϲὺ δʼ αἱματηρὸν πνεῦμʼ ἐπουρίϲαϲα τῶι,
ἀτμῶι κατιϲχναίνουϲα, νηδύοϲ πυρί,
ἕπου, μάραινε δευτέροιϲ διώγμαϲιν.
Χο. ἔγειρʼ, ἔγειρε καὶ ϲὺ τήνδʼ, ἐγὼ δὲ ϲέ.
εὕδειϲ; ἀνίϲτω, κἀπολακτίϲαϲʼ ὕπνον
ἰδώμεθʼ εἴ τι τοῦδε φροιμίου ματᾶι.
[ϲτρ. α
      ἰοὺ ἰοὺ πόπαξ· ἐπάθομεν, φίλαι·
      ἦ πολλὰ δὴ παθοῦϲα καὶ μάτην ἐγώ·
      ἐπάθομεν πάθοϲ δυϲακέϲ, ὢ πόποι,
      ἄφερτον κακόν·
      ἐξ ἀρκύων πέπτωκεν, οἴχεται δʼ ὁ θήρ·
      ὕπνωι κρατηθεῖϲʼ ἄγραν ὤλεϲα.
[ἀντ. α
      ἰὼ παῖ Διόϲ, ἐπίκλοποϲ πέληι,
      νέοϲ δὲ γραίαϲ δαίμοναϲ καθιππάϲω
      τὸν ἱκέταν ϲέβων, ἄθεον ἄνδρα καὶ
      τοκεῦϲιν πικρόν,
      τὸν μητραλοίαν δʼ ἐξέκλεψαϲ ὢν θεόϲ.
      τί τῶνδʼ ἐρεῖ τιϲ δικαίωϲ ἔχειν;
[ϲτρ. β
      ἐμοὶ δʼ ὄνειδοϲ ἐξ ὀνειράτων μολὸν
      ἔτυψεν δίκαν διφρηλάτου

      μεϲολαβεῖ κέντρωι
      ὑπὸ φρέναϲ, ὑπὸ λοβόν·
      πάρεϲτι μαϲτίκτοροϲ δαΐου δαμίου
      βαρύ τι περίβαρυ κρύοϲ ἔχειν.
[ἀντ. β
      τοιαῦτα δρῶϲιν οἱ νεώτεροι θεοί,
      κρατοῦντεϲ τὸ πᾶν δίκαϲ πλέον.
      φονολιβῆ θρόνον
      περὶ πόδα, περὶ κάρα,
      πάρεϲτι γᾶϲ ⟨τʼ⟩ ὀμφαλὸν προϲδρακεῖν αἱμάτων
      βλοϲυρὸν ἀρόμενον ἄγοϲ ἔχειν.
[ϲτρ. γ
      ἐφεϲτίωι δὲ μάντιϲ ὢν μιάϲματι
      μυχὸν ἔχραναϲ αὐτόϲϲυτοϲ, αὐτόκλητοϲ,
      παρὰ νόμον θεῶν βρότεα μὲν τίων,
      παλαιγενεῖϲ δὲ μοίραϲ φθίϲαϲ.
[ἀντ. γ
      κἀμοί γε λυπρόϲ, καὶ τὸν οὐκ ἐκλύϲεται,
      ὑπὸ δὲ γᾶν φυγὼν οὔποτʼ ἐλευθεροῦται,
      ποτιτρόπαιοϲ ὢν δʼ ἕτερον ἐν κάραι
      μιάϲτορʼ εἶϲιν οὗ πάϲεται.
Απ. ἔξω, κελεύω, τῶνδε δωμάτων τάχοϲ
χωρεῖτʼ, ἀπαλλάϲϲεϲθε μαντικῶν μυχῶν,
μὴ καὶ λαβοῦϲα πτηνὸν ἀργηϲτὴν ὄφιν
χρυϲηλάτου θώμιγγοϲ ἐξορμώμενον
ἀνῆιϲ ὑπʼ ἄλγουϲ μέλανʼ ἀπʼ ἀνθρώπων ἀφρόν,
ἐμοῦϲα θρόμβουϲ οὓϲ ἀφείλκυϲαϲ φόνου.
οὔτοι δόμοιϲι τοῖϲδε χρίμπτεϲθαι πρέπει,
ἀλλʼ οὗ καρανιϲτῆρεϲ ὀφθαλμωρύχοι
δίκαι ϲφαγαί τε, ϲπέρματόϲ τʼ ἀποφθορᾶι
παίδων κακοῦται χλοῦνιϲ, ἠδʼ ἀκρωνίαι
λευϲμοί τε, καὶ μύζουϲιν οἰκτιϲμὸν πολὺν
ὑπὸ ῥάχιν παγέντεϲ. ἆρʼ ἀκούετε
οἵϲϲ ἑορτῆϲ ἔϲτʼ ἀπόπτυϲτοι θεοῖϲ
ϲτέργηθρʼ ἔχουϲαι; πᾶϲ δʼ ὑφηγεῖται τρόποϲ
μορφῆϲ· λέοντοϲ ἄντρον αἱματορρόφου
οἰκεῖν τοιαύταϲ εἰκόϲ, οὐ χρηϲτηρίοιϲ

ἐν τοῖϲδε πληϲίοιϲι τρίβεϲθαι μύϲοϲ.
χωρεῖτʼ ἄνευ βοτῆροϲ αἰπολούμεναι·
ποίμνηϲ τοιαύτηϲ δʼ οὔτιϲ εὐφιλὴϲ θεῶν.
Χο. ἄναξ Ἄπολλον, ἀντάκουϲον ἐν μέρει·
αὐτὸϲ ϲὺ τούτων ού μεταίτιοϲ πέληι,
ἀλλʼ εἷϲ τὸ πᾶν ἔπραξαϲ ὡϲ παναίτιοϲ.
Απ. πῶϲ δή; τοϲοῦτο μῆκοϲ ἔκτεινον λόγου.
Χο. ἔχρηϲαϲ ὥϲτε τὸν ξένον μητροκτονεῖν;
Απ. ἔχρηϲα ποινὰϲ τοῦ πατρὸϲ πέμψαι· τί μήν;
Χο. κἄπειθʼ ὑπέϲτηϲ αἵματοϲ δέκτωρ νέου;
Απ. καὶ προϲτραπέϲθαι τούϲδʼ ἐπέϲτελλον δόμουϲ.
Χο. καὶ τὰϲ προπομποὺϲ δῆτα τάϲδε λοιδορεῖϲ;
Απ. οὐ γὰρ δόμοιϲι τοῖϲδε πρόϲφοροι μολεῖν.
Χο. ἀλλʼ ἔϲτιν ἡμῖν τοῦτο προϲτεταγμένον.
Απ. τίϲ ἥδε τιμή; κόμπαϲον γέραϲ καλόν.
Χο. τοὺϲ μητραλοίαϲ ἐκ δόμων ἐλαύνομεν.
Απ. τί γάρ, γυναικὸϲ ἥτιϲ ἄνδρα νοϲφίϲηι;
Χο. οὐκ ἂν γένοιθʼ ὅμαιμοϲ αὐθέντηϲ φόνοϲ.
Απ. ἦ κάρτʼ ἄτιμα καὶ παρʼ οὐδὲν ἠργάϲω
Ἥραϲ τελείαϲ καὶ Διὸϲ πιϲτώματα·
Κύπριϲ δʼ ἄτιμοϲ τῶιδʼ ἀπέρριπται λόγωι,
ὅθεν βροτοῖϲι γίγνεται τὰ φίλτατα.
εὐνὴ γὰρ ἀνδρὶ καὶ γυναικὶ μόρϲιμοϲ
ὅρκου ʼϲτὶ μείζων τῆι δίκηι φρουρουμένη.
εἰ τοῖϲιν οὖν κτείνουϲιν ἀλλήλουϲ χαλᾶιϲ
τὸ μὴ τίνεϲθαι μηδʼ ἐποπτεύειν κότωι,
οὔ φημʼ Ὀρέϲτην ϲʼ ἐνδίκωϲ ἀνδρηλατεῖν.
τὰ μὲν γὰρ οἶδα κάρτα ϲʼ ἐνθυμουμένην,
τὰ δʼ ἐμφανῶϲ πράϲϲουϲαν ἡϲυχαίτερα.
δίκαϲ δὲ Παλλὰϲ τῶνδʼ ἐποπτεύϲει θεά.
Χο. τὸν ἄνδρʼ ἐκεῖνον οὔ τι μὴ λίπω ποτέ.
Απ. ϲὺ δʼ οὖν δίωκε καὶ πόνον πλέω τίθου.
Χο. τιμὰϲ ϲὺ μὴ ϲύντεμνε τὰϲ ἐμὰϲ λόγωι.
Απ. οὐδʼ ἂν δεχοίμην ὥϲτʼ ἔχειν τιμὰϲ ϲέθεν.
Χο. μέγαϲ γὰρ ἔμπαϲ πὰρ Διὸϲ θρόνοιϲ λέγηι.
ἐγὼ δʼ, ἄγει γὰρ αἷμα μητρῶιον, δίκαϲ
μέτειμι τόνδε φῶτα †κἀκκυνηγέτηϲ†.
Απ. ἐγὼ δʼ ἀρήξω τὸν ἱκέτην τε ῥύϲομαι·
δεινὴ γὰρ ἐν βροτοῖϲι κἀν θεοῖϲ πέλει

τοῦ προϲτροπαίου μῆνιϲ, εἰ προδῶ ϲφʼ ἑκών.
Ορ. ἄναϲϲʼ Ἀθάνα, Λοξίου κελεύμαϲιν
ἥκω, δέχου δὲ πρευμενῶϲ ἀλάϲτορα,
οὐ προϲτρόπαιον οὐδʼ ἀφοίβαντον χέρα,
ἀλλʼ ἀμβλὺν ἤδη προϲτετριμμένον τε πρὸϲ
ἄλλοιϲιν οἴκοιϲ καὶ πορεύμαϲιν βροτῶν.
ὁμοῖα χέρϲον καὶ θάλαϲϲαν ἐκπερῶν,
ϲώιζων ἐφετμὰϲ Λοξίου χρηϲτηρίουϲ,
πρόϲειμι δῶμα καὶ βρέταϲ τὸ ϲόν, θεά.
αὐτοῦ φυλάϲϲων ἀναμένω τέλοϲ δίκηϲ.
Χο. εἶἑν· τόδʼ ἐϲτὶ τἀνδρὸϲ ἐκφανὲϲ τέκμαρ·
ἕπου δὲ μηνυτῆροϲ ἀφθέγκτου φραδαῖϲ·
τετραυματιϲμένον γὰρ ὡϲ κύων νεβρὸν
πρὸϲ αἷμα καὶ ϲταλαγμὸν ἐκματεύομεν.
πολλοῖϲ δὲ μόχθοιϲ ἀνδροκμῆϲι φυϲιᾶι
ϲπλάγχνον· χθονὸϲ γὰρ πᾶϲ πεποίμανται τόποϲ,
ὑπέρ τε πόντον ἀπτέροιϲ ποτήμαϲιν
ἦλθον διώκουϲʼ οὐδὲν ὑϲτέρα νεώϲ.
καὶ νῦν ὅδʼ ἐνθάδʼ ἐϲτί που καταπτακών·
ὀϲμὴ βροτείων αἱμάτων με προϲγελᾶι.
              ὅρα, ὅρα μάλʼ αὖ·
              †λεύϲϲε * * τον πάντα†, μὴ
              λάθηι φύγδα βὰϲ ματροφόνοϲ ἀτίταϲ.
              ὁ δʼ †αὖτε γοῦν† ἀλκὰν ἔχων
              περὶ βρέτει πλεχθεὶϲ θεᾶϲ ἀμβρότου
              ὑπόδικοϲ θέλει γενέϲθαι χερῶν.
τὸ δʼ οὐ πάρεϲτιν. αἷμα μητρῶιον χαμαὶ
δυϲαγκόμιϲτον, παπαῖ·
τὸ διερὸν πέδοι χύμενον οἴχεται.
ἀλλʼ ἀντιδοῦναι δεῖ ϲʼ ἀπὸ ζῶντοϲ ῥοφεῖν
ἐρυθρὸν ἐκ μελέων πελανόν· ἀπὸ δὲ ϲοῦ
βοϲκὰν φεροίμαν πώματοϲ δυϲπότου·
καὶ ζῶντά ϲʼ ἰϲχνάναϲʼ ἀπάξομαι κάτω,
⟨ἵνʼ⟩ ἀντιποίνουϲ τίνηιϲ μητροφόνταϲ δύαϲ·
ὄψηι δὲ κεἴ τιϲ ἄλλοϲ ἤλιτεν βροτῶν

ἢ θεὸν ἢ ξένον τινʼ ἀϲεβῶν
ἢ τοκέαϲ φίλουϲ,
ἔχονθʼ ἕκαϲτον τῆϲ δίκηϲ ἐπάξια.
μέγαϲ γὰρ Ἅιδηϲ ἐϲτὶν εὔθυνοϲ βροτῶν
ἔνερθε χθονόϲ,
δελτογράφωι δὲ πάντʼ ἐπωπᾶι φρενί.
Ορ. ἐγὼ διδαχθεὶϲ ἐν κακοῖϲ ἐπίϲταμαι
†πολλοὺϲ καθαρμοὺϲ† καὶ λέγειν ὅπου δίκη
ϲιγᾶν θʼ ὁμοίωϲ· ἐν δὲ τῶιδε πράγματι
φωνεῖν ἐτάχθην πρὸϲ ϲοφοῦ διδαϲκάλου.
βρίζει γὰρ αἷμα καὶ μαραίνεται χερόϲ,
μητροκτόνον μίαϲμα δʼ ἔκπλυτον πέλει·
ποταίνιον γὰρ ὂν πρὸϲ ἑϲτίαι θεοῦ
Φοίβου καθαρμοῖϲ ἠλάθη χοιροκτόνοιϲ.
πολὺϲ δέ μοι γένοιτʼ ἂν ἐξ ἀρχῆϲ λόγοϲ,
ὅϲοιϲ προϲῆλθον ἀβλαβεῖ ξυνουϲίαι,
[χρόνοϲ καθαίρει πάντα γηράϲκων ὁμοῦ]
καὶ νῦν ἀφʼ ἁγνοῦ ϲτόματοϲ εὐφήμωϲ καλῶ
χώραϲ ἄναϲϲαν τῆϲδʼ Ἀθηναίαν ἐμοὶ
μολεῖν ἀρωγόν· κτήϲεται δʼ ἄνευ δορὸϲ
αὐτόν τε καὶ γῆν καὶ τὸν Ἀργεῖον λεὼν
πιϲτὸν δικαίωϲ ἐϲ τὸ πᾶν τε ϲύμμαχον.
ἀλλʼ εἴτε χώραϲ ἐν τόποιϲ Λιβυϲτικῆϲ
Τρίτωνοϲ ἀμφὶ χεῦμα γενεθλίου πόρου
τίθηϲιν ὀρθὸν ἢ κατηρεφῆ πόδα
φίλοιϲ ἀρήγουϲʼ, εἴτε Φλεγραίαν πλάκα
θραϲὺϲ ταγοῦχοϲ ὡϲ ἀνὴρ ἐπιϲκοπεῖ,
ἔλθοι, κλύει δὲ καὶ πρόϲωθεν ὢν θεόϲ,
ὅπωϲ γένοιτο τῶνδʼ ἐμοὶ λυτήριοϲ.
Χο. οὔτοι ϲʼ Ἀπόλλων οὐδʼ Ἀθηναίαϲ ϲθένοϲ
ῥύϲαιτʼ ἂν ὥϲτε μὴ οὐ παρημελημένον
ἔρρειν, τὸ χαίρειν μὴ μαθόνθʼ ὅπου φρενῶν,
ἀναίματον βόϲκημα δαιμόνων, ϲκιάν.
οὐδʼ ἀντιφωνεῖϲ, ἀλλʼ ἀποπτύειϲ λόγουϲ,
ἐμοὶ τραφείϲ τε καὶ καθιερωμένοϲ;
καὶ ζῶν με δαίϲειϲ οὐδὲ πρὸϲ βωμῶι ϲφαγείϲ·
ὕμνον δʼ ἀκούϲηι τόνδε δέϲμιον ϲέθεν.
      ἄγε δὴ καὶ χορὸν ἅψωμεν, ἐπεὶ

              μοῦϲαν ϲτυγερὰν
              ἀποφαίνεϲθαι δεδόκηκεν,
              λέξαι τε λάχη τὰ κατʼ ἀνθρώπουϲ
              ὡϲ ἐπινωμᾶι ϲτάϲιϲ ἁμή.
              εὐθυδίκαιοι δʼ οἰόμεθʼ εἶναι·
              τὸν μὲν καθαρὰϲ χεῖραϲ προνέμοντʼ
              οὔτιϲ ἐφέρπει μῆνιϲ ἀφʼ ἡμῶν,
              ἀϲινὴϲ δʼ αἰῶνα διοιχνεῖ·
              ὅϲτιϲ δʼ ἀλιτὼν ὥϲπερ ὅδʼ ἁνὴρ
              χεῖραϲ φονίαϲ ἐπικρύπτει,
              μάρτυρεϲ ὀρθαὶ τοῖϲι θανοῦϲιν
              παραγιγνόμεναι πράκτορεϲ αἵματοϲ
              αὐτῶι τελέωϲ ἐφάνημεν.
[ϲτρ. α
      μᾶτερ ἅ μʼ ἔτικτεϲ, ὦ μᾶτερ
              Νύξ, ἀλαοῖϲι καὶ δεδορκόϲιν
              ποινάν, κλῦθʼ· ὁ Λατοῦϲ γὰρ ἷ-
                       νίϲ μ' ἄτιμον τίθηϲιν
              τόνδʼ ἀφαιρούμενοϲ
                       πτῶκα, ματρῶιον ἅ-
                       γνιϲμα κύριον φόνου.
[ἐφυμν. α
              ἐπὶ δὲ τῶι τεθυμένωι
              τόδε μέλοϲ, παρακοπά,
              παραφορὰ φρενοδαλήϲ,
              ὕμνοϲ ἐξ Ἐρινύων
              δέϲμιοϲ φρενῶν, ἀφόρ-
                       μικτοϲ, αὐονὰ βροτοῖϲ.
[ἀντ. α
              τοῦτο γὰρ λάχοϲ διανταία
              Μοῖρʼ ἐπέκλωϲεν ἐμπέδωϲ ἔχειν,
      θνατῶν τοῖϲιν αὐτουργίαι
             ξυμπέϲωϲιν μάταιοι,
      τοῖϲ ὁμαρτεῖν ὄφρʼ ἂν
             γᾶν ὑπέλθηι· θανὼν δʼ
             οὐκ ἄγαν ἐλεύθεροϲ.
[ἐφυμν. α

      ἐπὶ δὲ τῶι τεθυμένωι
      τόδε μέλοϲ, παρακοπά,
      παραφορὰ φρενοδαλήϲ,
      ὕμνοϲ ἐξ Ἐρινύων
      δέϲμιοϲ φρενῶν, ἀφόρ-
             μικτοϲ, αὐονὰ βροτοῖϲ.
[ϲτρ. β
      γιγνομέναιϲι λάχη τάδʼ ἐφʼ ἁμὶν ἐκράνθη·
      ἀθανάτων δʼ ἀπέχειν χέραϲ, οὐδέ τιϲ ἐϲτὶ
      ϲυνδαίτωρ μετάκοινοϲ.
      παλλεύκων δὲ πέπλων ἀπόμοιροϲ ἄκληροϲ ἐτύχθην
      ⟨                                ⟩
[ἐφυμν. β
      δωμάτων γὰρ εἱλόμαν
      ἀνατροπάϲ· ὅταν Ἄρηϲ
      τιθαϲὸϲ ὢν φίλον ἕληι,
      ἐπὶ τόν, ὤ, διόμεναι
      κρατερὸν ὄνθʼ ὅμωϲ ἀμαυ-
             ροῦμεν ἀφʼ αἵματοϲ νέου.
[ἀντ. β
     †ϲπευδόμεναι δʼ ἀφελεῖν τινα τᾶϲδε μερίμναϲ
θεῶν δʼ ἀτέλειαν ἐμαῖϲι λιταῖϲ ἐπικραίνειν†
μηδʼ εἰϲ ἄγκριϲιν ἐλθεῖν·
Ζεὺϲ δʼ αἱμοϲταγὲϲ ἀξιόμιϲον ἔθνοϲ τόδε λέϲχαϲ
ἇϲ ἀπηξιώϲατο.
[ϲτρ. γ
δόξαι δʼ ἀνδρῶν καὶ μάλʼ ὑπʼ αἰθέρι ϲεμναὶ
τακόμεναι κατὰ γᾶϲ μινύθουϲιν ἄτιμοι
ἁμετέραιϲ ἐφόδοιϲ μελανείμοϲιν
ὀρχηϲμοῖϲ τʼ ἐπιφθόνοιϲ ποδόϲ·
[ἐφυμν. γ
μάλα γὰρ οὖν ἀλομένα
ἀνάκαθεν βαρυπετῆ
καταφέρω ποδὸϲ ἀκμάν,
ϲφαλερὰ ⟨καὶ⟩ τανυδρόμοιϲ
κῶλα, δύϲφορον ἄταν.
[ἀντ. γ
πίπτων δʼ οὐκ οἶδεν τόδʼ ὑπʼ ἄφρονι λύμαι·
τοῖον ἐπὶ κνέφαϲ ἀνδρὶ μύϲοϲ πεπόταται,

καὶ δνοφεράν τινʼ ἀχλὺν κατὰ δώματοϲ
αὐδᾶται πολύϲτονοϲ φάτιϲ.
[ϲτρ. δ
μόναι γὰρ εὐμήχανοί
         τε καὶ τέλειοι, κακῶν
         τε μνήμονεϲ, ϲεμναὶ
καὶ δυϲπαρήγοροι βροτοῖϲ,
          ἀτίετα διόμεναι λάχη
          θεῶν διχοϲτατοῦντʼ ἀνηλίωι λάπαι,
          δυϲοδοπαίπαλα δερκομένοιϲι
          καὶ δυϲομμάτοιϲ ὁμῶϲ·
[ἀντ. δ
          τίϲ οὖν τάδʼ οὐχ ἅζεταί
             τε καὶ δέδοικεν βροτῶν,
             ἐμοῦ κλύων θεϲμόν,
          τὸν μοιρόκραντον ἐκ θεῶν
          δοθέντα τέλεον; ἔπι δέ μοι
          γέραϲ παλαιόν, οὐδʼ ἀτιμίαϲ κυρῶ,
          καίπερ ὑπὸ χθόνα τάξιν ἔχουϲα
          καὶ δυϲήλιον κνέφαϲ.
ΑΘΗΝΑ πρόϲωθεν ἐξήκουϲα κληδόνοϲ βοὴν
ἀπὸ Ϲκαμάνδρου γῆν καταφθατουμένη,
ἣν δῆτʼ Ἀχαιῶν ἄκτορέϲ τε καὶ πρόμοι,
τῶν αἰχμαλώτων χρημάτων λάχοϲ μέγα,
ἔνειμαν αὐτόπρεμνον ἐϲ τὸ πᾶν ἐμοί,
ἐξαίρετον δώρημα Θηϲέωϲ τόκοιϲ·
ἔνθεν διώκουϲʼ ἦλθον ἄτρυτον πόδα
πτερῶν ἄτερ ῥοιβδοῦϲα κόλπον αἰγίδοϲ
[πώλοιϲ ἀκμαίοιϲ τόνδʼ ἐπιζεύξαϲʼ ὄχον].
καινὴν δʼ ὁρῶϲα τήνδʼ ὁμιλίαν χθονὸϲ
ταρβῶ μὲν οὐδέν, θαῦμα δʼ ὄμμαϲιν πάρα.
τίνεϲ ποτʼ ἐϲτέ; πᾶϲι δʼ ἐϲ κοινὸν λέγω,
βρέταϲ τε τοὐμὸν τῶιδʼ ἐφημένωι ξένωι
ὑμῖν θʼ· ὁμοῖαι δʼ οὐδενὶ ϲπαρτῶν γένει,
οὔτʼ ἐν θεαῖϲι πρὸϲ θεῶν ὁρώμεναι,
οὔτʼ οὖν βροτείοιϲ ἐμφερεῖϲ μορφώμαϲιν·

λέγειν δʼ ἄμομφον ὄντα τοὺϲ πέλαϲ κακῶϲ,
πρόϲω δικαίων ἥδʼ ἀποϲτατεῖ θέμιϲ.
Χο. πεύϲηι τὰ πάντα ϲυντόμωϲ, Διὸϲ κόρη·
ἡμεῖϲ γάρ ἐϲμεν Νυκτὸϲ αἰανῆϲ τέκνα,
Ἀραὶ δʼ ἐν οἴκοιϲ γῆϲ ὑπαὶ κεκλήμεθα.
Αθ. γένοϲ μὲν οἶδα κληδόναϲ τʼ ἐπωνύμουϲ.
Χο. τιμάϲ γε μὲν δὴ τὰϲ ἐμὰϲ πεύϲηι τάχα.
Αθ. μάθοιμʼ ἂν εἰ λέγοι τιϲ ἐμφανῆ λόγον.
Χο. βροτοκτονοῦνταϲ ἐκ δόμων ἐλαύνομεν.
Αθ. καὶ τῶι κτανόντι ποῦ τὸ τέρμα τῆϲ φυγῆϲ;
Χο. ὅπου τὸ χαίρειν μηδαμοῦ νομίζεται.
Αθ. ἦ καὶ τοιαύταϲ τῶιδʼ ἐπιρροιζεῖϲ φυγάϲ;
Χο. φονεὺϲ γὰρ εἶναι μητρὸϲ ἠξιώϲατο.
Αθ. ἀλλʼ ἦ ʼξ ἀνάγκηϲ, ἤ τινοϲ τρέων κότον;
Χο. ποῦ γὰρ τοϲοῦτο κέντρον ὡϲ μητροκτονεῖν;
Αθ. δυοῖν παρόντοιν ἥμιϲυϲ λόγου πάρα.
Χο. ἀλλʼ ὅρκον οὐ δέξαιτʼ ἄν, οὐ δοῦναι θέλει.
Αθ. κλύειν δίκαιοϲ μᾶλλον ἢ πρᾶξαι θέλειϲ.
Χο. πῶϲ δή; δίδαξον· τῶν ϲοφῶν γὰρ οὐ πένηι.
Αθ. ὅρκοιϲ τὰ μὴ δίκαια μὴ νικᾶν λέγω.
Χο. ἀλλʼ ἐξέλεγχε, κρῖνε δʼ εὐθεῖαν δίκην.
Αθ. ἦ κἀπʼ ἐμοὶ τρέποιτʼ ἂν αἰτίαϲ τέλοϲ;
Χο. πῶϲ δʼ οὔ; ϲέβουϲαί γʼ ἀξίαν κἀπʼ ἀξίων.
Αθ. τί πρὸϲ τάδʼ εἰπεῖν, ὦ ξένʼ, ἐν μέρει θέλειϲ;
λέξαϲ δὲ χώραν καὶ γένοϲ καὶ ξυμφορὰϲ
τὰϲ ϲάϲ, ἔπειτα τῶνδʼ ἀμυναθοῦ ψόγον·
εἴπερ πεποιθὼϲ τῆι δίκηι βρέταϲ τόδε
ἧϲαι φυλάϲϲων ἑϲτίαϲ ἐμῆϲ πέλαϲ,
ϲεμνὸϲ προϲίκτωρ ἐν τρόποιϲ Ἰξίονοϲ,
τούτοιϲ ἀμείβου πᾶϲιν εὐμαθέϲ τί μοι.
Ορ. ἄναϲϲʼ Ἀθάνα, πρῶτον ἐκ τῶν ὑϲτάτων
τῶν ϲῶν ἐπῶν μέλημʼ ἀφαιρήϲω μέγα·
οὐκ εἰμὶ προϲτρόπαιοϲ, οὐδʼ ἔχων μύϲοϲ
πρὸϲ χειρὶ τἠμῆι τὸ ϲὸν ἐφεζόμην βρέταϲ.
τεκμήριον δὲ τῶνδέ ϲοι λέξω μέγα·
ἄφθογγον εἶναι τὸν παλαμναῖον νόμοϲ,
ἔϲτʼ ἂν πρὸϲ ἀνδρὸϲ αἵματοϲ καθαρϲίου
ϲφαγαὶ καθαιμάξωϲι νεοθηλοῦϲ βοτοῦ.
πάλαι πρὸϲ ἄλλοιϲ ταῦτʼ ἀφιερώμεθα

οἴκοιϲι καὶ βοτοῖϲι καὶ ῥυτοῖϲ πόροιϲ.
ταύτην μὲν οὕτω φροντίδʼ ἐκποδὼν λέγω,
γένοϲ δὲ τοὐμὸν ὡϲ ἔχει πεύϲηι τάχα.
Ἀργεῖόϲ εἰμι, πατέρα δʼ ἱϲτορεῖϲ καλῶϲ,
Ἀγαμέμνονʼ, ἀνδρῶν ναυβατῶν ἁρμόϲτορα,
ξὺν ὧι ϲὺ Τροίαν ἄπολιν Ἰλίου πόλιν
ἔθηκαϲ. ἔφθιθʼ οὗτοϲ οὐ καλῶϲ μολὼν
ἐϲ οἶκον· ἀλλά νιν κελαινόφρων ἐμὴ
μήτηρ κατέκτα ποικίλοιϲ ἀγρεύμαϲιν
κρύψαϲʼ, ἃ λουτρῶν ἐξεμαρτύρει φόνον.
κἀγὼ κατελθών, τὸν πρὸ τοῦ φεύγων χρόνον,
ἔκτεινα τὴν τεκοῦϲαν, οὐκ ἀρνήϲομαι,
ἀντικτόνοιϲ ποιναῖϲι φιλτάτου πατρόϲ.
καὶ τῶνδε κοινῆι Λοξίαϲ ἐπαίτιοϲ
ἄλγη προφωνῶν ἀντίκεντρα καρδίαι,
εἰ μή τι τῶνδʼ ἔρξαιμι τοὺϲ ἐπαιτίουϲ.
ϲὺ δʼ εἰ δικαίωϲ εἴτε μὴ κρῖνον δίκην·
πράξαϲ γὰρ ἐν ϲοὶ πανταχῆι τάδʼ αἰνέϲω.
Αθ. τὸ πρᾶγμα μεῖζον, εἴ τιϲ οἴεται τόδε
βροτὸϲ δικάζειν· οὐδὲ μὴν ἐμοὶ θέμιϲ
φόνου διαιρεῖν ὀξυμηνίτου δίκαϲ,
ἄλλωϲ τε καὶ ϲὺ μὲν κατηρτυκὼϲ †ὅμωϲ†
ἱκέτηϲ προϲῆλθεϲ καθαρὸϲ ἀβλαβὴϲ δόμοιϲ,
αὗται δʼ ἔχουϲι μοῖραν οὐκ εὐπέμπελον,
καὶ μὴ τυχοῦϲαι πράγματοϲ νικηφόρου,
χωρεῖ μεταῦθιϲ ἰὸϲ ἐκ φρονημάτων
πέδοι πεϲὼν ἄφερτοϲ, αἰανὴϲ νόϲοϲ.
τοιαῦτα μὲν τάδʼ ἐϲτίν· ἀμφότερα, μένειν
πέμπειν τε †δυϲπήματʼ ἀμηχάνωϲ† ἐμοί.
ἐπεὶ δὲ πρᾶγμα δεῦρʼ ἐπέϲκηψεν τόδε,
482a ὅμωϲ ἀμόμφουϲ ὄνταϲ αἱροῦμαι πόλει
φόνων δικαϲτὰϲ ὁρκίων αἰδουμένουϲ
θεϲμόν, τὸν εἰϲ ἅπαντʼ ἐγὼ θήϲω χρόνον.
ὑμεῖϲ δὲ μαρτύριά τε καὶ τεκμήρια
καλεῖϲθʼ, ἀρωγὰ τῆϲ δίκηϲ ὁρκώματα.
κρίναϲα δʼ ἀϲτῶν τῶν ἐμῶν τὰ βέλτατα
ἥξω διαιρεῖν τοῦτο πρᾶγμʼ ἐτητύμωϲ.

[ὅρκον περῶνταϲ μηδένʼ ἐκδίκοιϲ φρεϲίν.]
[ϲτρ. α
Χο.       νῦν καταϲτροφαὶ νέων
      θεϲμίων, εἰ κρατήϲει δίκα ⟨τε⟩ καὶ βλάβα
      τοῦδε μητροκτόνου·
      πάνταϲ ἤδη τόδʼ ἔργον εὐχερεί-
              αι ϲυναρμόϲει βροτούϲ·
      πολλὰ δʼ ἔτυμα παιδότρωτα
      πάθεα προϲμένει τοκεῦ-
              ϲιν μεταῦθιϲ ἐν χρόνωι.
[ἀντ. α
      οὐδὲ γὰρ βροτοϲκόπων
      μαινάδων τῶνδʼ ἐφέρψει κότοϲ τιϲ ἐργμάτων·
      πάντʼ ἐφήϲω μόρον,
      πεύϲεται δʼ ἄλλοϲ ἄλλοθεν, προφω-
              νῶν †τὰ τῶν† πέλαϲ κακά,
      λῆξιν ὑπόδοϲίν τε μόχθων,
      ἄκεα δʼ οὐ βέβαια τλά-
              μων μάταν παρηγορεῖ.
[ϲτρ. β
      μηδέ τιϲ κικληϲκέτω
      ξυμφορᾶι τετυμμένοϲ
      τοῦτʼ ἔποϲ θροούμενοϲ,
      'ὦ Δίκα,
      ὦ θρόνοι τʼ Ἐρινύων'·
      ταῦτά τιϲ τάχʼ ἂν πατὴρ
      ἢ τεκοῦϲα νεοπαθὴϲ
      οἶκτον οἰκτίϲαιτʼ, ἐπει-
              δὴ πίτνει δόμοϲ Δίκαϲ.
[ἀντ. β
      ἔϲθʼ ὅπου τὸ δεινὸν εὖ
      καὶ φρενῶν ἐπίϲκοπον
      δεῖ μένειν καθήμενον·
      ξυμφέρει
      ϲωφρονεῖν ὑπὸ ϲτένει.
      τίϲ δὲ μηδὲν ἐν †φάει†
      καρδίαν ἀνατρέφων
      ἢ πόλιϲ βροτόϲ θʼ ὁμοί-

              ωϲ ἔτʼ ἂν ϲέβοι Δίκαν;
[ϲτρ. γ
      μήτʼ ἄναρκτον βίον
      μήτε δεϲποτούμενον
      αἰνέϲηιϲ· παντὶ μέϲωι τὸ κράτοϲ θεὸϲ
              ὤπαϲεν, ἄλλʼ ἄλλαι δ' ἐφορεύει.
      ξύμμετρον δʼ ἔποϲ λέγω·
      δυϲϲεβίαϲ μὲν ὕβριϲ τέκοϲ ὡϲ ἐτύμωϲ,
      ἐκ δʼ ὑγιείαϲ
      φρενῶν ὁ πᾶϲιν φίλοϲ
      καὶ πολύευκτοϲ ὄλβοϲ.
[ἀντ. γ
      ἐϲ τὸ πᾶν ϲοι λέγω,
      βωμὸν αἴδεϲαι Δίκαϲ,
      μηδέ νιν κέρδοϲ ἰδὼν ἀθέωι ποδὶ
              λὰξ ἀτίϲηιϲ· ποινὰ γὰρ ἐπέϲται.
      κύριον μένει τέλοϲ.
      πρὸϲ τάδε τιϲ τοκέων ϲέβαϲ εὖ προτίων
      καὶ ξενοτίμουϲ
      ἐπιϲτροφὰϲ δωμάτων
      αἰδόμενόϲ τιϲ ἔϲτω.
[ϲτρ. δ
      ἑκὼν δʼ ἀνάγκαϲ ἄτερ δίκαιοϲ ὢν
      οὐκ ἄνολβοϲ ἔϲται,
      πανώλεθροϲ ⟨δʼ⟩ οὔποτʼ ἂν γένοιτο.
      τὸν ἀντίτολμον δέ φαμι παρβάδαν
      ἄγοντα πολλὰ παντόφυρτʼ ἄνευ δίκαϲ
      βιαίωϲ ξὺν χρόνωι καθήϲειν
      λαῖφοϲ, ὅταν λάβηι πόνοϲ
      θραυομέναϲ κεραίαϲ.
[ἀντ. δ
      καλεῖ δʼ ἀκούονταϲ οὐδὲν ⟨ἐν⟩ μέϲαι
      δυϲπαλεῖ τε δίναι·
      γελᾶι δὲ δαίμων ἐπʼ ἀνδρὶ θερμῶι,
      τὸν οὔποτʼ αὐχοῦντʼ ἰδὼν ἀμηχάνοιϲ
      δύαιϲ λαπαδνὸν οὐδʼ ὑπερθέοντʼ ἄκραν·
      διʼ αἰῶνοϲ δὲ τὸν πρὶν ὄλβον
      ἕρματι προϲβαλὼν Δίκαϲ
      ὤλετʼ ἄκλαυτοϲ ἆιϲτοϲ.

Αθ. κήρυϲϲε, κῆρυξ, καὶ ϲτρατὸν κατειργαθοῦ,
†εἴτʼ οὖν διάτοροϲ† Τυρϲηνικὴ
ϲάλπιγξ βροτείου πνεύματοϲ πληρουμένη
ὑπέρτονον γήρυμα φαινέτω ϲτρατῶι.
πληρουμένου γὰρ τοῦδε βουλευτηρίου
ϲιγᾶν ἀρήγει καὶ μαθεῖν θεϲμοὺϲ ἐμοὺϲ
πόλιν τε πᾶϲαν εἰϲ τὸν αἰανῆ χρόνον
καὶ τούϲδʼ, ὅπωϲ ἂν εὖ καταγνωϲθῆι δίκη.
Χο. ἄναξ Ἄπολλον, ὧν ἔχειϲ αὐτὸϲ κράτει.
τί τοῦδε ϲοὶ μέτεϲτι πράγματοϲ λέγε.
Απ. καὶ μαρτυρήϲων ἦλθον, ἔϲτι γὰρ νόμωι
ἱκέτηϲ ὅδʼ ἁνὴρ καὶ δόμων ἐφέϲτιοϲ
ἐμῶν, φόνου δὲ τῶιδʼ ἐγὼ καθάρϲιοϲ,
καὶ ξυνδικήϲων αὐτόϲ. αἰτίαν δʼ ἔχω
τῆϲ τοῦδε μητρὸϲ τοῦ φόνου. ϲὺ δʼ εἴϲαγε
ὅπωϲ ⟨τʼ⟩ ἐπίϲται τήνδε κύρωϲον δίκην.
Αθ. ὑμῶν ὁ μῦθοϲ, εἰϲάγω δὲ τὴν δίκην.
ὁ γὰρ διώκων πρότεροϲ ἐξ ἀρχῆϲ λέγων
γένοιτʼ ἂν ὀρθῶϲ πράγματοϲ διδάϲκαλοϲ.
Χο. πολλαὶ μέν ἐϲμεν, λέξομεν δὲ ϲυντόμωϲ.
ἔποϲ δʼ ἀμείβου πρὸϲ ἔποϲ ἐν μέρει τιθείϲ·
τὴν μητέρʼ εἰπὲ πρῶτον εἰ κατέκτοναϲ.
Ορ. ἔκτεινα. τούτου δʼ οὔτιϲ ἄρνηϲιϲ πέλει.
Χο. ἓν μὲν τόδʼ ἤδη τῶν τριῶν παλαιϲμάτων.
Ορ. οὐ κειμένωι πω τόνδε κομπάζειϲ λόγον.
Χο. εἰπεῖν γε μέντοι δεῖ ϲʼ ὅπωϲ κατέκτανεϲ.
Ορ. λέγω· ξιφουλκῶι χειρὶ πρὸϲ δέρην τεμών.
Χο. πρὸϲ τοῦ δʼ ἐπείϲθηϲ καὶ τίνοϲ βουλεύμαϲιν;
Ορ. τοῖϲ τοῦδε θεϲφάτοιϲι. μαρτυρεῖ δέ μοι.
Χο. ὁ μάντιϲ ἐξηγεῖτό ϲοι μητροκτονεῖν;
Ορ. καὶ δεῦρό γʼ ἀεὶ τὴν τύχην οὐ μέμφομαι.
Χο. ἀλλʼ εἴ ϲε μάρψει ψῆφοϲ, ἄλλʼ ἐρεῖϲ τάχα.
Ορ. πέποιθʼ, ἀρωγὰϲ δʼ ἐκ τάφου πέμπει πατήρ.
Χο. νεκροῖϲί νυν πέπιϲθι μητέρα κτανών.
Ορ. δυοῖν γὰρ εἶχε προϲβολὰϲ μιαϲμάτοιν.
Χο. πῶϲ δή; δίδαξον τοὺϲ δικάζονταϲ τάδε.
Ορ. ἀνδροκτονοῦϲα πατέρʼ ἐμὸν κατέκτανε.

Χο. τί γάρ; ϲὺ μὲν ζῆιϲ, ἡ δʼ ἐλευθέρα φόνωι.
Ορ. τί δʼ οὐκ ἐκείνην ζῶϲαν ἤλαυνεϲ φυγῆι;
Χο. οὐκ ἦν ὅμαιμοϲ φωτὸϲ ὃν κατέκτανεν.
Ορ. ἐγὼ δὲ μητρὸϲ τῆϲ ἐμῆϲ ἐν αἵματι;
Χο. πῶϲ γάρ ϲʼ ἔθρεψεν ἐντόϲ, ὦ μιαιφόνε,
ζώνηϲ; ἀπεύχηι μητρὸϲ αἷμα φίλτατον;
Ορ. ἤδη ϲὺ μαρτύρηϲον, ἐξηγοῦ δέ μοι,
Ἄπολλον, εἴ ϲφε ϲὺν δίκηι κατέκτανον.
δρᾶϲαι γάρ, ὥϲπερ ἔϲτιν, οὐκ ἀρνούμεθα·
ἀλλʼ εἰ δικαίωϲ εἴτε μὴ τῆι ϲῆι φρενὶ
δοκεῖ, τόδʼ αἷμα κρῖνον, ὡϲ τούτοιϲ φράϲω.
Απ. λέξω πρὸϲ ὑμᾶϲ, τόνδʼ Ἀθηναίαϲ μέγαν
θεϲμόν, δικαίωϲ, μάντιϲ ὢν δʼ οὐ ψεύϲομαι.
οὐπώποτʼ εἶπον μαντικοῖϲιν ἐν θρόνοιϲ,
οὐκ ἀνδρόϲ, οὐ γυναικόϲ, οὐ πόλεωϲ πέρι,
ὃ μὴ κελεύϲαι Ζεὺϲ Ὀλυμπίων πατήρ.
τὸ μὲν δίκαιον τοῦθʼ ὅϲον ϲθένει μάθε.
βουλῆι πιφαύϲκω δʼ ὔμμʼ ἐπιϲπέϲθαι πατρόϲ.
ὅρκοϲ γὰρ οὔτι Ζηνὸϲ ἰϲχύει πλέον.
Χο. Ζεύϲ, ὡϲ λέγειϲ ϲύ, τόνδε χρηϲμὸν ὤπαϲε
φράζειν Ὀρέϲτηι τῶιδε, τὸν πατρὸϲ φόνον
πράξαντα μητρὸϲ μηδαμοῦ τιμὰϲ νέμειν;
Απ. οὐ γάρ τι ταὐτὸν ἄνδρα γενναῖον θανεῖν
διοϲδότοιϲ ϲκήπτροιϲι τιμαλφούμενον,
καὶ ταῦτα πρὸϲ γυναικόϲ, οὔ τι θουρίοιϲ
τόξοιϲ ἑκηβόλοιϲιν ὥϲτʼ Ἀμαζόνοϲ,
ἀλλʼ ὡϲ ἀκούϲηι, Παλλάϲ, οἵ τʼ ἐφήμενοι
ψήφωι διαιρεῖν τοῦδε πράγματοϲ πέρι.
ἀπὸ ϲτρατείαϲ γάρ νιν ἠμποληκότα
τὰ πλεῖϲτʼ ἄμεινον εὔφροϲιν δεδεγμένη
⟨                                                         ⟩
δροίτηι περῶντι λουτρὰ κἀπὶ τέρματι
φᾶροϲ περεϲκήνωϲεν, ἐν δʼ ἀτέρμονι
κόπτει πεδήϲαϲʼ ἄνδρα δαιδάλωι πέπλωι.
ἀνδρὸϲ μὲν ὑμῖν οὗτοϲ εἴρηται μόροϲ
τοῦ παντοϲέμνου, τοῦ ϲτρατηλάτου νεῶν·
τὴν δʼ αὖ τοιαύτην εἶπον, ὡϲ δηχθῆι λεώϲ,
ὅϲπερ τέτακται τήνδε κυρῶϲαι δίκην.
Χο. πατρὸϲ προτιμᾶι Ζεὺϲ μόρον τῶι ϲῶι λόγωι,

αὐτὸϲ δʼ ἔδηϲε πατέρα πρεϲβύτην Κρόνον·
πῶϲ ταῦτα τούτοιϲ οὐκ ἐναντίωϲ λέγειϲ;
ὑμᾶϲ δʼ ἀκούειν ταῦτʼ ἐγὼ μαρτύρομαι.
Απ. ὦ παντομιϲῆ κνώδαλα, ϲτύγη θεῶν,
πέδαϲ μὲν ἂν λύϲειεν, ἔϲτι τοῦδʼ ἄκοϲ
καὶ κάρτα πολλὴ μηχανὴ λυτήριοϲ·
ἀνδρὸϲ δʼ ἐπειδὰν αἷμʼ ἀναϲπάϲηι κόνιϲ
ἅπαξ θανόντοϲ, οὔτιϲ ἔϲτʼ ἀνάϲταϲιϲ.
τούτων ἐπωιδὰϲ οὐκ ἐποίηϲεν πατὴρ
οὑμόϲ, τὰ δʼ ἄλλα πάντʼ ἄνω τε καὶ κάτω
ϲτρέφων τίθηϲιν οὐδὲν ἀϲθμαίνων μένει.
Χο. πῶϲ γὰρ τὸ φεύγειν τοῦδʼ ὑπερδικεῖϲ ὅρα·
τὸ μητρὸϲ αἷμʼ ὅμαιμον ἐκχέαϲ πέδοι
ἔπειτʼ ἐν Ἄργει δώματʼ οἰκήϲει πατρόϲ;
ποίοιϲι βωμοῖϲ χρώμενοϲ τοῖϲ δημίοιϲ;
ποία δὲ χέρνιψ φρατέρων προϲδέξεται;
Απ. καὶ τοῦτο λέξω, καὶ μάθʼ ὡϲ ὀρθῶϲ ἐρῶ·
οὐκ ἔϲτι μήτηρ ἡ κεκλημένη τέκνου
τοκεύϲ, τροφὸϲ δὲ κύματοϲ νεοϲπόρου·
τίκτει δʼ ὁ θρώιϲκων, ἡ δʼ ἅπερ ξένωι ξένη
ἔϲωϲεν ἔρνοϲ, οἷϲι μὴ βλάψηι θεόϲ.
τεκμήριον δὲ τοῦδέ ϲοι δείξω λόγου·
πατὴρ μὲν ἂν γείναιτʼ ἄνευ μητρόϲ· πέλαϲ
μάρτυϲ πάρεϲτι παῖϲ Ὀλυμπίου Διόϲ,
οὐκ ἐν ϲκότοιϲι νηδύοϲ τεθραμμένη,
ἀλλʼ οἷον ἔρνοϲ οὔτιϲ ἂν τέκοι θεά.
ἐγὼ δέ, Παλλάϲ, τἄλλα θʼ ὡϲ ἐπίϲταμαι
⟨                                                         ⟩
τὸ ϲὸν πόλιϲμα καὶ ϲτρατὸν τεύξω μέγαν·
καὶ τόνδʼ ἔπεμψα ϲῶν δόμων ἐφέϲτιον,
ὅπωϲ γένοιτο πιϲτὸϲ ἐϲ τὸ πᾶν χρόνου,
καὶ τόνδʼ ἐπικτήϲαιο ϲύμμαχον, θεά,
καὶ τοὺϲ ἔπειτα, καὶ τάδʼ αἰανῶϲ μένοι,
ϲτέργειν τὰ πιϲτὰ τῶνδε τοὺϲ ἐπιϲπόρουϲ.
Αθ. ἤδη κελεύω τούϲδʼ ἀπὸ γνώμηϲ φέρειν
ψῆφον δικαίαν, ὡϲ ἅλιϲ λελεγμένων.
Απ. ἡμῖν μὲν ἤδη πᾶν τετόξευται βέλοϲ,
μένω δʼ ἀκοῦϲαι πῶϲ ἀγὼν κριθήϲεται.
Αθ. τί γάρ; πρὸϲ ὑμῶν πῶϲ τιθεῖϲʼ ἄμομφοϲ ὦ;

Χο. ἠκούϲαθʼ ὧν ἠκούϲατʼ, ἐν δὲ καρδίαι
ψῆφον φέροντεϲ ὅρκον αἰδεῖϲθε, ξένοι.
Αθ. κλύοιτʼ ἂν ἤδη θεϲμόν, Ἀττικὸϲ λεώϲ,
πρώταϲ δίκαϲ κρίνοντεϲ αἵματοϲ χυτοῦ.
ἔϲται δὲ καὶ τὸ λοιπὸν Αἰγέωϲ ϲτρατῶι
αἰεὶ δικαϲτῶν τοῦτο βουλευτήριον.
πάγον δʼ †Ἄρειον† τόνδʼ, Ἀμαζόνων ἕδραν
ϲκηνάϲ θʼ, ὅτʼ ἦλθον Θηϲέωϲ κατὰ φθόνον
ϲτρατηλατοῦϲαι, καὶ πόλιν νεόπτολιν
τήνδʼ ὑψίπυργον ἀντεπύργωϲαν τότε,
Ἄρει δʼ ἔθυον, ἔνθεν ἔϲτʼ ἐπώνυμοϲ
πέτρα πάγοϲ τʼ Ἄρειοϲ· ἐν δὲ τῶι ϲέβαϲ
ἀϲτῶν φόβοϲ τε ξυγγενὴϲ τὸ μὴ ἀδικεῖν
ϲχήϲει τό τʼ ἦμαρ καὶ κατʼ εὐφρόνην ὁμῶϲ,
αὐτῶν πολιτῶν μὴ ʼπικαινούντων νόμουϲ·
κακαῖϲ ἐπιρροαῖϲι βορβόρωι θʼ ὕδωρ
λαμπρὸν μιαίνων οὔποθʼ εὑρήϲειϲ ποτόν.
τὸ μήτʼ ἄναρχον μήτε δεϲποτούμενον
ἀϲτοῖϲ περιϲτέλλουϲι βουλεύω ϲέβειν
καὶ μὴ τὸ δεινὸν πᾶν πόλεωϲ ἔξω βαλεῖν·
τίϲ γὰρ δεδοικὼϲ μηδὲν ἔνδικοϲ βροτῶν;
τοιόνδε τοι ταρβοῦντεϲ ἐνδίκωϲ ϲέβαϲ
ἔρυμά τε χώραϲ καὶ πόλεωϲ ϲωτήριον
ἔχοιτʼ ἂν οἷον οὔτιϲ ἀνθρώπων ἔχει,
οὔτʼ ἐν Ϲκύθηϲιν οὔτε Πέλοποϲ ἐν τόποιϲ.
κερδῶν ἄθικτον τοῦτο βουλευτήριον,
αἰδοῖον, ὀξύθυμον, εὑδόντων ὕπερ
ἐγρηγορὸϲ φρούρημα γῆϲ καθίϲταμαι.
ταύτην μὲν ἐξέτεινʼ ἐμοῖϲ παραίνεϲιν
ἀϲτοῖϲιν ἐϲ τὸ λοιπόν· ὀρθοῦϲθαι δὲ χρὴ
καὶ ψῆφον αἴρειν καὶ διαγνῶναι δίκην
αἰδουμένουϲ τὸν ὅρκον. εἴρηται λόγοϲ.
Χο. καὶ μὴν βαρεῖαν τήνδʼ ὁμιλίαν χθονὸϲ
ξύμβουλόϲ εἰμι μηδαμῶϲ ἀτιμάϲαι.
Απ. κἄγωγε χρηϲμοὺϲ τοὺϲ ἐμούϲ τε καὶ Διὸϲ
ταρβεῖν κελεύω μηδʼ ἀκαρπώτουϲ κτίϲαι.
Χο. ἀλλʼ αἱματηρὰ πράγματʼ οὐ λαχὼν ϲέβειϲ,

μαντεῖα δʼ οὐκέθʼ ἁγνὰ μαντεύϲηι νέμων.
Απ. ἦ καὶ πατήρ τι ϲφάλλεται βουλευμάτων
πρωτοκτόνοιϲι προϲτροπαῖϲ Ἰξίονοϲ;
Χο. λέγειϲ· ἐγὼ δὲ μὴ τυχοῦϲα τῆϲ δίκηϲ
βαρεῖα χώραι τῆιδʼ ὁμιλήϲω πάλιν.
Απ. ἀλλʼ ἔν τε τοῖϲ νέοιϲι καὶ παλαιτέροιϲ
θεοῖϲ ἄτιμοϲ εἶ ϲύ· νικήϲω δʼ ἐγώ.
Χο. τοιαῦτʼ ἔδραϲαϲ καὶ Φέρητοϲ ἐν δόμοιϲ·
Μοίραϲ ἔπειϲαϲ ἀφθίτουϲ θεῖναι βροτούϲ.
Απ. οὔκουν δίκαιον τὸν ϲέβοντʼ εὐεργετεῖν,
ἄλλωϲ τε πάντωϲ χὤτε δεόμενοϲ τύχοι;
Χο. ϲύ τοι παλαιὰϲ διανομὰϲ καταφθίϲαϲ
οἴνωι παρηπάφηϲαϲ ἀρχαίαϲ θεάϲ.
Απ. ϲύ τοι τάχʼ οὐκ ἔχουϲα τῆϲ δίκηϲ τέλοϲ
ἐμῆι τὸν ἰὸν οὐδὲν ἐχθροῖϲιν βαρύν.
Χο. ἐπεὶ καθιππάζηι με πρεϲβῦτιν νέοϲ,
δίκηϲ γενέϲθαι τῆϲδʼ ἐπήκοοϲ μένω,
ὡϲ ἀμφίβουλοϲ οὖϲα θυμοῦϲθαι πόλει.
Αθ. ἐμὸν τόδʼ ἔργον, λοιϲθίαν κρῖναι δίκην·
ψῆφον δʼ Ὀρέϲτηι τήνδʼ ἐγὼ προϲθήϲομαι·
μήτηρ γὰρ οὔτιϲ ἐϲτὶν ἥ μʼ ἐγείνατο,
τὸ δʼ ἄρϲεν αἰνῶ πάντα, πλὴν γάμου τυχεῖν,
ἅπαντι θυμῶι, κάρτα δʼ εἰμὶ τοῦ πατρόϲ.
οὕτω γυναικὸϲ οὐ προτιμήϲω μόρον
ἄνδρα κτανούϲηϲ δωμάτων ἐπίϲκοπον.
νικᾶι δʼ Ὀρέϲτηϲ κἂν ἰϲόψηφοϲ κριθῆι.
ἐκβάλλεθʼ ὡϲ τάχιϲτα τευχέων πάλουϲ,
ὅϲοιϲ δικαϲτῶν τοῦτʼ ἐπέϲταλται τέλοϲ.
Ορ. ὦ Φοῖβʼ Ἄπολλον, πῶϲ ἀγὼν κριθήϲεται;
Χο. ὦ Νύξ, μέλαινα μῆτερ, ἆρʼ ὁρᾶιϲ τάδε;
Ορ. νῦν ἀγχόνηϲ μοι τέρματʼ, ἢ φάοϲ βλέπειν.
Χο. ἡμῖν γὰρ ἔρρειν, ἢ πρόϲω τιμὰϲ νέμειν.
Απ. πεμπάζετʼ ὀρθῶϲ ἐκβολὰϲ ψήφων, ξένοι,
τὸ μὴ ἀδικεῖν ϲέβοντεϲ ἐν διαιρέϲει.
γνώμηϲ δʼ ἀπούϲηϲ πῆμα γίγνεται μέγα,
βαλοῦϲα δʼ οἶκον ψῆφοϲ ὤρθωϲεν μία.
Αθ. ἁνὴρ ὅδʼ ἐκπέφευγεν αἵματοϲ δίκην·
ἴϲον γάρ ἐϲτι τἀρίθμημα τῶν πάλων.
Ορ. ὦ Παλλάϲ, ὦ ϲώϲαϲα τοὺϲ ἐμοὺϲ δόμουϲ,

γαίαϲ πατρώιαϲ ἐϲτερημένον ϲύ τοι
κατώικιϲάϲ με. καί τιϲ Ἑλλήνων ἐρεῖ
'Ἀργεῖοϲ ἁνὴρ αὖθιϲ, ἔν τε χρήμαϲιν
οἰκεῖ πατρώιοιϲ, Παλλάδοϲ καὶ Λοξίου
ἕκατι καὶ τοῦ πάντα κραίνοντοϲ τρίτου
Ϲωτῆροϲ'· ὃϲ πατρῶιον αἰδεϲθεὶϲ μόρον
ϲώιζει με, μητρὸϲ τάϲδε ϲυνδίκουϲ ὁρῶν.
ἐγὼ δὲ χώραι τῆιδε καὶ τῶι ϲῶι ϲτρατῶι
τὸ λοιπὸν εἰϲ ἅπαντα πλειϲτήρη χρόνον
ὁρκωμοτήϲαϲ νῦν ἄπειμι πρὸϲ δόμουϲ,
μή τοί τινʼ ἄνδρα δεῦρο πρυμνήτην χθονὸϲ
ἐλθόντʼ ἐποίϲειν εὖ κεκαϲμένον δόρυ.
αὐτοὶ γὰρ ἡμεῖϲ ὄντεϲ ἐν τάφοιϲ τότε
τοῖϲ τἀμὰ παρβαίνουϲι νῦν ὁρκώματα
†ἀμηχάνοιϲι πράξομεν† δυϲπραξίαιϲ,
ὁδοὺϲ ἀθύμουϲ καὶ παρόρνιθαϲ πόρουϲ
τιθέντεϲ, ὡϲ αὐτοῖϲι μεταμέληι πόνοϲ·
ὀρθουμένων δὲ καὶ πόλιν τὴν Παλλάδοϲ
τιμῶϲιν ἀεὶ τήνδε ϲυμμάχωι δορὶ
αὐτοῖϲ ἂν ἡμεῖϲ εἶμεν εὐμενέϲτεροι.
καὶ χαῖρε καὶ ϲὺ καὶ πολιϲϲοῦχοϲ λεώϲ·
πάλαιϲμʼ ἄφυκτον τοῖϲ ἐναντίοιϲ ἔχοιϲ,
ϲωτήριόν τε καὶ δορὸϲ νικηφόρον.
Χο.        ἰὼ θεοὶ νεώτεροι, παλαιοὺϲ νόμουϲ
       καθιππάϲαϲθε κἀκ χερῶν εἵλεϲθέ μου·
       ἐγὼ δʼ ἄτιμοϲ ἁ τάλαινα βαρύκοτοϲ
       ἐν γᾶι τᾶιδε, φεῦ,
       ἰὸν ἰὸν ἀντιπενθῆ μεθεῖϲα καρδίαϲ
       ϲταλαγμὸν †χθονὶ
       ἄφορον, ἐκ δὲ τοῦ
       λειχὴν ἄφυλλοϲ ἄτεκνοϲ, ὦ Δίκα Δίκα,
       πέδον ἐπιϲύμενοϲ
       βροτοφθόρουϲ κηλῖδαϲ ἐν χώραι βαλεῖ.
       ϲτενάζω· τί ῥέξω;
       γελῶμαι· δύϲοιϲτʼ ἐν
       πολίταιϲ ἔπαθον.

       ἰὼ μεγάλατοι κόραι δυϲτυχεῖϲ
       Νυκτὸϲ ἀτιμοπενθεῖϲ.
Αθ. ἐμοὶ πίθεϲθε μὴ βαρυϲτόνωϲ φέρειν·
οὐ γὰρ νενίκηϲθʼ, ἀλλʼ ἰϲόψηφοϲ δίκη
ἐξῆλθʼ ἀληθῶϲ οὐκ ἀτιμίαι ϲέθεν·
ἀλλʼ ἐκ Διὸϲ γὰρ λαμπρὰ μαρτύρια παρῆν,
αὐτόϲ θʼ ὁ χρήϲαϲ αὐτὸϲ ἦν ὁ μαρτυρῶν
ὡϲ ταῦτʼ Ὀρέϲτην δρῶντα μὴ βλάβαϲ ἔχειν.
ὑμεῖϲ δὲ μήτε τῆιδε γῆι βαρὺν κότον
ϲκήψητε, μὴ θυμοῦϲθε, μηδʼ ἀκαρπίαν
τεύξητʼ ἀφεῖϲαι †δαιμόνων† ϲταλάγματα,
βρωτῆραϲ αἰχμὰϲ ϲπερμάτων ἀνημέρουϲ.
ἐγὼ γὰρ ὑμῖν πανδίκωϲ ὑπίϲχομαι
ἕδραϲ τε καὶ κευθμῶναϲ ἐνδίκου χθονὸϲ
λιπαροθρόνοιϲιν ἡμέναϲ ἐπʼ ἐϲχάραιϲ
ἕξειν ὑπʼ ἀϲτῶν τῶνδε τιμαλφουμέναϲ.
Χο.        ἰὼ θεοὶ νεώτεροι, παλαιοὺϲ νόμουϲ
       καθιππάϲαϲθε κἀκ χερῶν εἵλεϲθέ μου.
       ἐγὼ δʼ ἄτιμοϲ ἁ τάλαινα βαρύκοτοϲ
       ἐν γᾶι τᾶιδε, φεῦ,
       ἰὸν ἰὸν ἀντιπενθῆ μεθεῖϲα καρδίαϲ
       ϲταλαγμὸν †χθονὶ
       ἄφορον, ἐκ δὲ τοῦ
       λειχὴν ἄφυλλοϲ ἄτεκνοϲ, ὦ Δίκα Δίκα,
       πέδον ἐπιϲύμενοϲ
       βροτοφθόρουϲ κηλῖδαϲ ἐν χώραι βαλεῖ.
       ϲτενάζω· τί ῥέξω;
       γελῶμαι· δύϲοιϲτʼ ἐν
       πολίταιϲ ἔπαθον.
       ἰὼ μεγάλατοι κόραι δυϲτυχεῖϲ
       Νυκτὸϲ ἀτιμοπενθεῖϲ.
Αθ. οὐκ ἔϲτʼ ἄτιμοι, μηδʼ ὑπερθύμωϲ ἄγαν
θεαὶ βροτῶν κτίϲητε δύϲκηλον χθόνα.
κἀγὼ πέποιθα Ζηνί, καὶ τί δεῖ λέγειν;
καὶ κλῆιδαϲ οἶδα δώματοϲ μόνη θεῶν
ἐν ὧι κεραυνόϲ ἐϲτιν ἐϲφραγιϲμένοϲ.

ἀλλʼ οὐδὲν αὐτοῦ δεῖ. ϲὺ δʼ εὐπιθὴϲ ἐμοὶ
γλώϲϲηϲ ματαίαϲ μὴ ʼκβάληιϲ ἔπη χθονί,
καρπὸν φέροντα πάντα μὴ πράϲϲειν καλῶϲ.
κοίμα κελαινοῦ κύματοϲ πικρὸν μένοϲ,
ὡϲ ϲεμνότιμοϲ καὶ ξυνοικήτωρ ἐμοί.
πολλῆϲ δὲ χώραϲ τῆϲδε τἀκροθίνια
θύη πρὸ παίδων καὶ γαμηλίου τέλουϲ
ἔχουϲʼ ἐϲ αἰεὶ τόνδʼ ἐπαινέϲειϲ λόγον.
Χο.        ἐμὲ παθεῖν τάδε,
       φεῦ,
       ἐμὲ παλαιόφρονα κατά τε γᾶν οἰκεῖν,
       ἀτίετον μύϲοϲ·
       φεῦ·
       πνέω τοι μένοϲ ⟨θʼ⟩ ἅπαντά τε κότον·
       οἰοῖ δᾶ φεῦ·
       τίϲ μʼ ὑποδύεται πλευρὰϲ ὀδύνα;
       ἄιε μᾶτερ Νύξ·
       ἀπό με γὰρ τιμᾶν δαναιᾶν θεῶν
       δυϲπάλαμοι παρʼ οὐδὲν ἦραν δόλοι.
Αθ. ὀργὰϲ ξυνοίϲω ϲοι· γεραιτέρα γὰρ εἶ,
καὶ τῶι μὲν εἶ ϲὺ κάρτʼ ἐμοῦ ϲοφωτέρα,
φρονεῖν δὲ κἀμοὶ Ζεὺϲ ἔδωκεν οὐ κακῶϲ.
ὑμεῖϲ δʼ ἐϲ ἀλλόφυλον ἐλθοῦϲαι χθόνα
γῆϲ τῆϲδʼ ἐραϲθήϲεϲθε. προυννέπω τάδε·
οὑπιρρέων γὰρ τιμιώτεροϲ χρόνοϲ
ἔϲται πολίταιϲ τοῖϲδε, καὶ ϲὺ τιμίαν
ἕδραν ἔχουϲα πρὸϲ δόμοιϲ Ἐρεχθέωϲ
τεύξηι παρʼ ἀνδρῶν καὶ γυναικείων ϲτόλων
ὅϲʼ ἂν παρʼ ἄλλων οὔποτʼ ἂν ϲχέθοιϲ βροτῶν.
ϲὺ δʼ ἐν τόποιϲι τοῖϲ ἐμοῖϲι μὴ βάληιϲ
μήθʼ αἱματηρὰϲ θηγάναϲ, ϲπλάγχνων βλάβαϲ
νέων, ἀοίνοιϲ ἐμμανεῖϲ θυμώμαϲιν,
μήτʼ †ἐξελοῦϲʼ† ὡϲ καρδίαν ἀλεκτόρων
ἐν τοῖϲ ἐμοῖϲ ἀϲτοῖϲιν ἱδρύϲηιϲ Ἄρη
ἐμφύλιόν τε καὶ πρὸϲ ἀλλήλουϲ θραϲύν.
θυραῖοϲ ἔϲτω πόλεμοϲ, οὐ μόλιϲ παρών,
ἐν ὧι τιϲ ἔϲται δεινὸϲ εὐκλείαϲ ἔρωϲ·

ἐνοικίου δʼ ὄρνιθοϲ οὐ λέγω μάχην.
τοιαῦθʼ ἑλέϲθαι ϲοι πάρεϲτιν ἐξ ἐμοῦ,
εὖ δρῶϲαν, εὖ πάϲχουϲαν, εὖ τιμωμένην
χώραϲ μεταϲχεῖν τῆϲδε θεοφιλεϲτάτηϲ.
Χο.        ἐμὲ παθεῖν τάδε,
       φεῦ,
       ἐμὲ παλαιόφρονα κατά τε γᾶν οἰκεῖν,
       ἀτίετον μύϲοϲ·
       φεῦ·
       πνέω τοι μένοϲ ⟨θʼ⟩ ἅπαντά τε κότον·
       οἰοῖ δᾶ φεῦ·
       τίϲ μʼ ὑποδύεται πλευρὰϲ ὀδύνα;
       ἄιε μᾶτερ Νύξ·
       ἀπό με γὰρ τιμᾶν δαναιᾶν θεῶν
       δυϲπάλαμοι παρʼ οὐδὲν ἦραν δόλοι.
Αθ. οὔτοι καμοῦμαί ϲοι λέγουϲα τἀγαθά,
ὡϲ μήποτʼ εἴπηιϲ πρὸϲ νεωτέραϲ ἐμοῦ
θεὸϲ παλαιὰ καὶ πολιϲϲούχων βροτῶν
ἄτιμοϲ ἔρρειν τοῦδʼ ἀπόξενοϲ πέδου.
ἀλλʼ εἰ μὲν ἁγνόν ἐϲτί ϲοι Πειθοῦϲ ϲέβαϲ,
γλώϲϲηϲ ἐμῆϲ μείλιγμα καὶ θελκτήριον,
ϲὺ δʼ οὖν μένοιϲ ἄν· εἰ δὲ μὴ θέλειϲ μένειν,
οὔ τἂν δικαίωϲ τῆιδʼ ἐπιρρέποιϲ πόλει
μῆνίν τινʼ ἢ κότον τινʼ ἢ βλάβην ϲτρατῶι·
ἔξεϲτι γάρ ϲοι τῆϲδε γαμόρωι χθονὸϲ
εἶναι δικαίωϲ ἐϲ τὸ πᾶν τιμωμένηι.
Χο. ἄναϲϲʼ Ἀθάνα, τίνα με φὴιϲ ἔχειν ἕδραν;
Αθ. πάϲηϲ ἀπήμονʼ οἰζύοϲ· δέχου δὲ ϲύ.
Χο. καὶ δὴ δέδεγμαι· τίϲ δέ μοι τιμὴ μένει;
Αθ. ὡϲ μή τινʼ οἶκον εὐθενεῖν ἄνευ ϲέθεν.
Χο. ϲὺ τοῦτο πράξειϲ, ὥϲτε με ϲθένειν τόϲον;
Αθ. τῶι γὰρ ϲέβοντι ϲυμφορὰϲ ὀρθώϲομεν.
Χο. καί μοι πρόπαντοϲ ἐγγύην θήϲηι χρόνου;
Αθ. ἔξεϲτι γάρ μοι μὴ λέγειν ἃ μὴ τελῶ.
Χο. θέλξειν μʼ ἔοικαϲ, καὶ μεθίϲταμαι κότου.
Αθ. τοιγὰρ κατὰ χθόνʼ οὖϲʼ ἐπικτήϲηι φίλουϲ.

Χο. τί οὖν μʼ ἄνωγαϲ τῆιδʼ ἐφυμνῆϲαι χθονί;
Αθ. ὁποῖα νίκηϲ μὴ κακῆϲ ἐπίϲκοπα,
καὶ ταῦτα γῆθεν ἔκ τε ποντίαϲ δρόϲου
ἐξ οὐρανοῦ τε, κἀνέμων ἀήματα
εὐηλίωϲ πνέοντʼ ἐπιϲτείχειν χθόνα,
καρπόν τε γαίαϲ καὶ βοτῶν ἐπίρρυτον
ἀϲτοῖϲιν εὐθενοῦντα μὴ κάμνειν χρόνωι,
καὶ τῶν βροτείων ϲπερμάτων ϲωτηρίαν·
τῶν δυϲϲεβούντων δʼ ἐκφορωτέρα πέλοιϲ.
ϲτέργω γάρ, ἀνδρὸϲ φιτυποίμενοϲ δίκην,
τὸ τῶν δικαίων τῶνδʼ ἀπένθητον γένοϲ.
τοιαῦτά ϲοὔϲτι. τῶν ἀρειφάτων δʼ ἐγὼ
πρεπτῶν ἀγώνων οὐκ ἀνέξομαι τὸ μὴ οὐ
τήνδʼ ἀϲτύνικον ἐν βροτοῖϲ τιμᾶν πόλιν.
[ϲτρ. α
Χο.        δέξομαι Παλλάδοϲ ξυνοικίαν,
       οὐδʼ ἀτιμάϲω πόλιν
       τὰν καὶ Ζεὺϲ ὁ παγκρατὴϲ Ἄρηϲ
               τε φρούριον θεῶν νέμει,
       ῥυϲίβωμον Ἑλλά-
               νων ἄγαλμα δαιμόνων·
       ἇι τʼ ἐγὼ κατεύχομαι
       θεϲπίϲαϲα πρευμενῶϲ
       ἐπιϲϲύτουϲ βίου τύχαϲ ὀνηϲίμουϲ
       γαίαϲ ἐξαμβρῦϲαι
       φαιδρὸν ἁλίου ϲέλαϲ.
Αθ. τάδʼ ἐγὼ προφρόνωϲ τοῖϲδε πολίταιϲ
πράϲϲω, μεγάλαϲ καὶ δυϲαρέϲτουϲ
δαίμοναϲ αὐτοῦ καταναϲϲαμένη·
πάντα γὰρ αὗται τὰ κατʼ ἀνθρώπουϲ
ἔλαχον διέπειν.
ὅ γε μὴν κύρϲαϲ βαρεῶν τούτων
οὐκ οἶδεν ὅθεν πληγαὶ βιότου·
τὰ γὰρ ἐκ προτέρων ἀπλακήματά νιν
πρὸϲ τάϲδʼ ἀπάγει, ϲιγῶν ⟨δʼ⟩ ὄλεθροϲ
καὶ μέγα φωνοῦντʼ
ἐχθραῖϲ ὀργαῖϲ ἀμαθύνει.

[ἀντ. α
Χο.        δενδροπήμων δὲ μὴ πνέοι βλάβα,
       τὰν ἐμὰν χάριν λέγω,
       φλογμοὺϲ ὀμματοϲτερεῖϲ φυτῶν
               τὸ μὴ περᾶν ὅρον τόπων,
       μηδʼ ἄκαρποϲ αἰα-
               νὴϲ ἐφερπέτω νόϲοϲ,
       μῆλά τʼ εὐθενοῦντα Πὰν
       ξὺν διπλοῖϲιν ἐμβρύοιϲ
       τρέφοι χρόνωι τεταγμένωι· γόνοϲ ⟨                  ⟩
       πλουτόχθων ἑρμαίαν
       δαιμόνων δόϲιν τίοι.
Αθ. ἦ τάδʼ ἀκούετε, πόλεωϲ φρούριον,
οἷʼ ἐπικραίνει;
μέγα γὰρ δύναται πότνιʼ Ἐρινὺϲ
παρά τʼ ἀθανάτοιϲ τοῖϲ θʼ ὑπὸ γαῖαν,
περί τʼ ἀνθρώπων φανέρʼ ὡϲ τελέωϲ
διαπράϲϲουϲιν, τοῖϲ μὲν ἀοιδάϲ,
τοῖϲ δʼ αὖ δακρύων
βίον ἀμβλωπὸν παρέχουϲαι.
[ϲτρ. β
Χο.        ἀνδροκμῆταϲ δʼ ἀώ-
           ρουϲ ἀπεννέπω τύχαϲ·
       νεανίδων δʼ ἐπηράτων
       ἀνδροτυχεῖϲ βιότουϲ δότε, κύριʼ ἔχοντεϲ,
       θεαί τʼ, ὦ Μοῖραι
       ματροκαϲιγνῆται,
       δαίμονεϲ ὀρθονόμοι,
       παντὶ δόμωι μετάκοινοι,
       παντὶ χρόνωι δʼ ἐπιβριθεῖϲ,
       ἐνδίκοιϲ ὁμιλίαιϲ
       πάνται τιμιώταται θεῶν.
Αθ. τάδε τοι χώραι τἠμῆι προφρόνωϲ
ἐπικραινομένων
γάνυμαι. ϲτέργω δʼ ὄμματα Πειθοῦϲ,
ὅτι μοι γλῶϲϲαν καὶ ϲτόμʼ ἐπωπᾶι

πρὸϲ τάϲδʼ ἀγρίωϲ ἀπανηναμέναϲ.
ἀλλʼ ἐκράτηϲε Ζεὺϲ ἀγοραῖοϲ,
νικᾶι δʼ ἀγαθῶν
ἔριϲ ἡμετέρα διὰ παντόϲ.
[ἀντ. β
Χο.        τὰν δʼ ἄπληϲτον κακῶν
              μήποτʼ ἐν πόλει Ϲτάϲιν
       τᾶιδʼ ἐπεύχομαι βρέμειν,
       μηδὲ πιοῦϲα κόνιϲ μέλαν αἷμα πολιτᾶν
       διʼ ὀργὰν ποινὰϲ
       ἀντιφόνουϲ Ἄταϲ
       ἁρπαλίϲαι πόλεωϲ,
       χάρματα δʼ ἀντιδιδοῖεν
       κοινοφιλεῖ διανοίαι
       καὶ ϲτυγεῖν μιᾶι φρενί·
       πολλῶν γὰρ τόδʼ ἐν βροτοῖϲ ἄκοϲ.
Αθ. ἆρα φρονοῦϲιν γλώϲϲηϲ ἀγαθῆϲ
ὁδὸν εὑρίϲκειν;
ἐκ τῶν φοβερῶν τῶνδε προϲώπων
μέγα κέρδοϲ ὁρῶ τοῖϲδε πολίταιϲ·
τάϲδε γὰρ εὔφροναϲ εὔφρονεϲ ἀεὶ
μέγα τιμῶντεϲ καὶ γῆν καὶ πόλιν
ὀρθοδίκαιον
πρέψετε πάντωϲ διάγοντεϲ.
[ϲτρ. γ
Χο.        ⟨χαίρετε⟩ χαίρετʼ ἐν αἰϲιμίαιϲι πλούτου,
       χαίρετʼ, ἀϲτικὸϲ λεώϲ,
       ἴκταρ ἥμενοι Διὸϲ
       παρθένου φίλαϲ φίλοι,
            ϲωφρονοῦντεϲ ἐν χρόνωι·
       Παλλάδοϲ δʼ ὑπὸ πτεροῖϲ
           ὄνταϲ ἅζεται πατήρ.
Αθ. χαίρετε χὐμεῖϲ, προτέραν δʼ ἐμὲ χρὴ
ϲτείχειν θαλάμουϲ
ἀποδείξουϲαν πρὸϲ φῶϲ ἱερὸν
τῶνδε προπομπῶν.

ἴτε καὶ ϲφαγίων τῶνδʼ ὑπὸ ϲεμνῶν
κατὰ γῆϲ ϲύμεναι τὸ μὲν ἀτηρὸν
χώραϲ ἀπέχειν, τὸ δὲ κερδαλέον
πέμπειν πόλεωϲ ἐπὶ νίκηι.
ὑμεῖϲ δʼ ἡγεῖϲθε, πολιϲϲοῦχοι
παῖδεϲ Κραναοῦ, ταῖϲδε μετοίκοιϲ·
εἴη δʼ ἀγαθῶν
ἀγαθὴ διάνοια πολίταιϲ.
[ἀντ. γ
Χο.        χαίρετε, χαίρετε δʼ αὖθιϲ, ἐπανδιπλοίζω,
       πάντεϲ οἱ κατὰ πτόλιν
       δαίμονέϲ τε καὶ βροτοὶ
       Παλλάδοϲ πόλιν νέμον-
           τεϲ, μετοικίαν δʼ ἐμὴν
       εὐϲεβοῦντεϲ οὔτι μέμ-
           ψεϲθε ϲυμφορὰϲ βίου.
Αθ. αἰνῶ τε μύθουϲ τῶνδε τῶν κατευγμάτων
πέμψω τε φέγγει λαμπάδων ϲελαϲφόρων
εἰϲ τοὺϲ ἔνερθε καὶ κάτω χθονὸϲ τόπουϲ
ξὺν προϲπόλοιϲιν αἵτε φρουροῦϲιν βρέταϲ
τοὐμὸν δικαίωϲ· ὄμμα γὰρ πάϲηϲ χθονὸϲ
Θηϲῆιδοϲ ἐξίκοιτʼ ἄν, εὐκλεὴϲ λόχοϲ
παίδων γυναικῶν, καὶ ϲτόλοϲ πρεϲβυτίδων
⟨                                                         ⟩
φοινικοβάπτοιϲ ἐνδυτοὺϲ ἐϲθήμαϲι
τιμᾶτε, καὶ τὸ φέγγοϲ ὁρμάϲθω πυρόϲ,
ὅπωϲ ἂν εὔφρων ἥδʼ ὁμιλία χθονὸϲ
τὸ λοιπὸν εὐάνδροιϲι ϲυμφοραῖϲ πρέπηι.
ΠΡΟΠΟΜΠΟΙ
[ϲτρ. α
βᾶτε δόμωι μεγάλαι φιλότιμοι
Νυκτὸϲ παῖδεϲ ἄπαιδεϲ ὑπʼ εὔφρονι πομπᾶι·
εὐφαμεῖτε δέ, χωρῖται.
[ἀντ. α
γᾶϲ ὑπὸ κεύθεϲιν ὠγυγίοιϲιν

τιμαῖϲ καὶ θυϲίαιϲ περίϲεπτα τύχοιτε·
εὐφαμεῖτε δὲ πανδαμεί.
[ϲτρ. β
ἵλαοι δὲ καὶ εὐθύφρονεϲ γᾶι
δεῦρʼ ἴτε ϲεμναὶ ⟨                  ⟩ πυριδάπτωι
λαμπάδι τερπόμεναι καθʼ ὁδόν·
ὀλολύξατε νῦν ἐπὶ μολπαῖϲ.
[ἀντ. β
ϲπονδαὶ δʼ †ἐϲ τὸ πᾶν ἔνδαιδεϲ οἴκων†
Παλλάδοϲ ἀϲτοῖϲ· Ζεὺϲ παντόπταϲ
οὕτω Μοῖρά τε ϲυγκατέβα·
ὀλολύξατε νῦν ἐπὶ μολπαῖϲ.

