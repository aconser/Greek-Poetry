
Oxford Scholarly Editions Online
Euripides, Ὀρέϲτηϲ (408 BC): ΟΡΕϹΤΗϹ
J. Diggle (ed.), Oxford Classical Texts: Euripidis: Fabulae, Vol. 3: Helena, Phoenissae, Orestes,
Bacchae, Iphigenia Aulidensis, Rhesus
Published in print: Published online: May 2017
ΟΡΕϹΤΗϹ
ΗΛΕΚΤΡΑ Οὐκ ἔϲτιν οὐδὲν δεινὸν ὧδʼ εἰπεῖν ἔποϲ
οὐδὲ πάθοϲ οὐδὲ ξυμφορὰ θεήλατοϲ,
ἧϲ οὐκ ἂν ἄραιτʼ ἄχθοϲ ἀνθρώπου φύϲιϲ.
ὁ γὰρ μακάριοϲ (κοὐκ ὀνειδίζω τύχαϲ)
Διὸϲ πεφυκώϲ, ὡϲ λέγουϲι, Τάνταλοϲ
κορυφῆϲ ὑπερτέλλοντα δειμαίνων πέτρον
ἀέρι ποτᾶται· καὶ τίνει ταύτην δίκην,
ὡϲ μὲν λέγουϲιν, ὅτι θεοῖϲ ἄνθρωποϲ ὤν,
κοινῆϲ τραπέζηϲ ἀξίωμʼ ἔχων ἴϲον,
ἀκόλαϲτον ἔϲχε γλῶϲϲαν, αἰϲχίϲτην νόϲον.
οὗτοϲ φυτεύει Πέλοπα, τοῦ δʼ Ἀτρεὺϲ ἔφυ,
ὧι ϲτέμματα ξήναϲʼ ἐπέκλωϲεν θεὰ
Ἔριϲ Θυέϲτηι πόλεμον ὄντι ϲυγγόνωι
θέϲθϲαι· τί τἄρρητʼ ἀναμετρήϲαϲθαί με δεῖ;
[ἔδαιϲε δʼ οὖν νιν τέκνʼ ἀποκτείναϲ Ἀτρεύϲ.]
Ἀτρέωϲ δέ (τὰϲ γὰρ ἐν μέϲωι ϲιγῶ τύχαϲ)
ὁ κλεινόϲ, εἰ δὴ κλεινόϲ, Ἀγαμέμνων ἔφυ
Μενέλεώϲ τε Κρήϲϲηϲ μητρὸϲ Ἀερόπηϲ ἄπο.
γαμεῖ δʼ ὁ μὲν δὴ τὴν θεοῖϲ ϲτυγουμένην
Μενέλαοϲ Ἑλένην, ὁ δὲ Κλυταιμήϲτραϲ λέχοϲ
ἐπίϲημον εἰϲ Ἕλληναϲ Ἀγαμέμνων ἄναξ·
ὧι παρθένοι μὲν τρεῖϲ ἔφυμεν ἐκ μιᾶϲ,
Χρυϲόθεμιϲ Ἰφιγένειά τʼ Ἠλέκτρα τʼ ἐγώ,
ἄρϲην δʼ Ὀρέϲτηϲ, μητρὸϲ ἀνοϲιωτάτηϲ,
ἣ πόϲιν ἀπείρωι περιβαλοῦϲʼ ὑφάϲματι
ἔκτεινεν· ὧν δʼ ἕκατι, παρθένωι λέγειν
οὐ καλόν· ἐῶ τοῦτʼ ἀϲαφὲϲ ἐν κοινῶι ϲκοπεῖν.
Φοίβου δʼ ἀδικίαν μὲν τί δεῖ κατηγορεῖν;
πείθει δʼ Ὀρέϲτην μητέρʼ ἥ ϲφʼ ἐγείνατο
κτεῖναι, πρὸϲ οὐχ ἅπανταϲ εὔκλειαν φέρον·
ὅμωϲ δʼ ἀπέκτεινʼ οὐκ ἀπειθήϲαϲ θεῶι,
κἀγὼ μετέϲχον οἷα δὴ γυνὴ φόνου
[Πυλάδηϲ θʼ, ὃϲ ἡμῖν ϲυγκατείργαϲται τάδε].
ἐντεῦθεν ἀγρίαι ϲυντακεὶϲ †νόϲωι νοϲεῖ
τλήμων Ὀρέϲτηϲ ὅδε πεϲὼν ἐν δεμνίοιϲ†
κεῖται, τὸ μητρὸϲ δʼ αἷμά νιν τροχηλατεῖ
μανίαιϲιν· ὀνομάζειν γὰρ αἰδοῦμαι θεὰϲ
Εὐμενίδαϲ, αἳ τόνδʼ ἐξαμιλλῶνται φόβον.
ἕκτον δὲ δὴ τόδʼ ἦμαρ ἐξ ὅτου ϲφαγαῖϲ
θανοῦϲα μήτηρ πυρὶ καθήγνιϲται δέμαϲ,
ὧν οὔτε ϲῖτα διὰ δέρηϲ ἐδέξατο,
οὐ λούτρʼ ἔδωκε χρωτί· χλανιδίων δʼ ἔϲω
κρυφθείϲ, ὅταν μὲν ϲῶμα κουφιϲθῆι νόϲου
ἔμφρων δακρύει, ποτὲ δὲ δεμνίων ἄπο
πηδᾶι δρομαῖοϲ, πῶλοϲ ὣϲ ὑπὸ ζυγοῦ.
ἔδοξε δʼ Ἄργει τῶιδε μήθʼ ἡμᾶϲ ϲτέγαιϲ,
μὴ πυρὶ δέχεϲθαι, μηδὲ προϲφωνεῖν τινα
μητροκτονοῦνταϲ· κυρία δʼ ἥδʼ ἡμέρα
ἐν ἧι διοίϲει ψῆφον Ἀργείων πόλιϲ,
εἰ χρὴ θανεῖν νὼ λευϲίμωι πετρώματι
[ἢ φάϲγανον θήξαντʼ ἐπʼ αὐχένοϲ βαλεῖν].
ἐλπίδα δὲ δή τινʼ ἔχομεν ὥϲτε μὴ θανεῖν·
ἥκει γὰρ ἐϲ γῆν Μενέλεωϲ Τροίαϲ ἄπο,
λιμένα δὲ Ναυπλίειον ἐκπληρῶν πλάτηι
ἀκταῖϲιν ὁρμεῖ, δαρὸν ἐκ Τροίαϲ χρόνον
ἄλαιϲι πλαγχθείϲ· τὴν δὲ δὴ πολυκτόνον
Ἑλένην, φυλάξαϲ νύκτα, μή τιϲ εἰϲιδὼν
μεθʼ ἡμέραν ϲτείχουϲαν ὧν ὑπʼ Ἰλίωι
παῖδεϲ τεθνᾶϲιν, ἐϲ πέτρων ἔλθηι βολάϲ,
προύπεμψεν ἐϲ δῶμʼ ἡμέτερον· ἔϲτιν δʼ ἔϲω
κλαίουϲʼ ἀδελφὴν ϲυμφοράϲ τε δωμάτων.
ἔχει δὲ δή τινʼ ἀλγέων παραψυχήν·
ἣν γὰρ κατʼ οἴκουϲ ἔλιφʼ, ὅτʼ ἐϲ Τροίαν ἔπλει,
παρθένον ἐμῆι τε μητρὶ παρέδωκεν τρέφειν
Μενέλαοϲ, ἀγαγὼν Ἑρμιόνην Ϲπάρτηϲ ἄπο,
ταύτηι γέγηθε κἀπιλήθεται κακῶν.
βλέπω δὲ πᾶϲαν εἰϲ ὁδόν, πότʼ ὄψομαι
Μενέλαον ἥκονθʼ· ὡϲ τά γʼ ἄλλʼ ἐπʼ ἀϲθενοῦϲ
ῥώμηϲ ὀχούμεθʼ, ἤν τι μὴ κείνου πάρα
ϲωθῶμεν. ἄπορον χρῆμα δυϲτυχῶν δόμοϲ.
ΕΛΕΝΗ [ὦ παῖ Κλυταιμήϲτραϲ τε κἀγαμέμνονοϲ]
παρθένε μακρὸν δὴ μῆκοϲ Ἠλέκτρα χρόνου,
πῶϲ, ὦ τάλαινα, ϲύ τε καϲίγνητόϲ τε ϲόϲ
[τλήμων Ὀρέϲτηϲ μητρὸϲ ὅδε φονεὺϲ ἔφυ];
προϲφθέγμαϲιν γὰρ οὐ μιαίνομαι ϲέθεν,
ἐϲ Φοῖβον ἀναφέρουϲα τὴν ἁμαρτίαν.
καίτοι ϲτένω γε τὸν Κλυταιμήϲτραϲ μόρον,
ἐμῆϲ ἀδελφῆϲ, ἥν, ἐπεὶ πρὸϲ Ἴλιον
ἔπλευϲʼ ὅπωϲ ἔπλευϲα θεομανεῖ πότμωι,
οὐκ εἶδον, ἀπολειφθεῖϲα δʼαἰάζω τύχαϲ.
Ηλ. Ἑλένη, τί ϲοι λέγοιμʼ ἂν ἅ γε παροῦϲʼ ὁρᾶιϲ
[ἐν ϲυμφοραῖϲι τὸν Ἀγαμέμνονοϲ γόνον];
ἐγὼ μὲν ἄυπνοϲ πάρεδροϲ ἀθλίωι νεκρῶι
(νεκρὸϲ γὰρ οὗτοϲ οὕνεκα ϲμικρᾶϲ πνοῆϲ)
θάϲϲω· τὰ τούτου δʼ οὐκ ὀνειδίζω κακά.
ϲὺ δʼ ἡ μακαρία μακάριόϲ θʼ ὁ ϲὸϲ πόϲιϲ
ἥκετον ἐφʼ ἡμᾶϲ ἀθλίωϲ πεπραγόταϲ.
Ελ. πόϲον χρόνον δὲ δεμνίοιϲ πέπτωχʼ ὅδε;
Ηλ. ἐξ οὗπερ αἷμα γενέθλιον κατήνυϲεν.
Ελ. ὦ μέλεοϲ, ἡ τεκοῦϲά θʼ ὡϲ διώλετο.
Ηλ. οὕτωϲ ἔχει τάδʼ ὥϲτʼ ἀπείρηκεν κακοῖϲ.
Ελ. πρὸϲ θεῶν, πίθοιʼ ἂν δῆτά μοί τι, παρθένε;
Ηλ. ὅϲʼ ἄϲχολόϲ γε ϲυγγόνου προϲεδρίαι.
Ελ. βούληι τάφον μοι πρὸϲ καϲιγνήτηϲ μολεῖν …
Ηλ. μητρὸϲ κελεύειϲ τῆϲ ἐμῆϲ; τίνοϲ χάριν;
Ελ. κόμηϲ ἀπαρχὰϲ καὶ χοὰϲ φέρουϲʼ ἐμάϲ;
Ηλ. ϲοὶ δʼ οὐχὶ θεμιτὸν πρὸϲ φίλων ϲτείχειν τάφον;
Ελ. δεῖξαι γὰρ Ἀργείοιϲι ϲῶμʼ αἰϲχύνομαι.
Ηλ. ὀψέ γε φρονεῖϲ εὖ, τότε λιποῦϲʼ αἰϲχρῶϲ δόμουϲ.
Ελ. ὀρθῶϲ ἔλεξαϲ, οὐ φίλωϲ δέ μοι λέγειϲ.
Ηλ. αἰδὼϲ δὲ δὴ τίϲ ϲʼ ἐϲ Μυκηναίουϲ ἔχει;
Ελ. δέδοικα πατέραϲ τῶν ὑπʼ Ἰλίωι νεκρῶν.
Ηλ. δεινὸν γὰρ Ἄργει γʼ ἀναβοᾶι διὰ ϲτόμα.
Ελ. ϲύ νυν χάριν μοι τὸν φόβον λύϲαϲα δόϲ.
Ηλ. οὐκ ἂν δυναίμην μητρὸϲ ἐϲβλέψαι τάφον.
Ελ. αἰϲχρόν γε μέντοι προϲπόλουϲ φέρειν τάδε.
Ηλ. τί δʼ οὐχὶ θυγατρὸϲ Ἑρμιόνηϲ πέμπειϲ δέμαϲ;
Ελ. ἐϲ ὄχλον ἕρπειν παρθένοιϲιν οὐ καλόν.
Ηλ. καὶ μὴν τίνοι γʼ ἂν τῆι τεθνηκυίαι τροφάϲ.
Ελ. [ὀρθῶϲ ἔλεξαϲ, πείθομαί τέ ϲοι, κόρη·]
ναί, πέμψομέν γε θυγατέρʼ· εὖ γάρ τοι λέγειϲ.
ὦ τέκνον, ἔξελθʼ, Ἑρμιόνη, δόμων πάροϲ
καὶ λαβὲ χοὰϲ τάϲδʼ ἐν χεροῖν κόμαϲ τʼ ἐμάϲ,
ἐλθοῦϲα δʼ ἀμφὶ τὸν Κλυταιμήϲτραϲ τάφον
μελίκρατʼ ἄφεϲ γάλακτοϲ οἰνωπόν τʼ ἄχνην,
καὶ ϲτᾶϲʼ ἐπʼ ἄκρου χώματοϲ λέξον τάδε·
Ἑλένη ϲʼ ἀδελφὴ ταῖϲδε δωρεῖται χοαῖϲ,
φόβωι προϲελθεῖν μνῆμα ϲόν, ταρβοῦϲά γε
Ἀργεῖον ὄχλον. πρευμενῆ δʼ ἄνωγέ νιν
ἐμοί τε καὶ ϲοὶ καὶ πόϲει γνώμην ἔχειν
τοῖν τʼ ἀθλίοιν τοῖνδʼ, οὓϲ ἀπώλεϲεν θεόϲ.
ἃ δʼ εἰϲ ἀδελφὴν καιρὸϲ ἐκπονεῖν ἐμέ,
ἅπανθʼ ὑπιϲχνοῦ νερτέρων δωρήματα.
ἴθʼ ὦ τέκνον μοι ϲπεῦδε καὶ χοὰϲ τάφωι
δοῦϲʼ ὡϲ τάχιϲτα τῆϲ πάλιν μέμνηϲʼ ὁδοῦ.
Ηλ. ὦ φύϲιϲ, ἐν ἀνθρώποιϲιν ὡϲ μέγʼ εἶ κακόν
[ϲωτήριόν τε τοῖϲ καλῶϲ κεκτημένοιϲ].
ἴδετε γὰρ ἄκραϲ ὡϲ ἀπέθριϲεν τρίχαϲ,
ϲώιζουϲα κάλλοϲ· ἔϲτι δʼ ἡ πάλαι γυνή.
θεοί ϲε μιϲήϲειαν, ὥϲ μʼ ἀπώλεϲαϲ
καὶ τόνδε πᾶϲάν θʼ Ἑλλάδʼ. ὦ τάλαινʼ ἐγώ·
αἵδʼ αὖ πάρειϲι τοῖϲ ἐμοῖϲ θρηνήμαϲιν
φίλαι ξυνωιδοί· τάχα μεταϲτήϲουϲʼ ὕπνου
τόνδʼ ἡϲυχάζοντʼ, ὄμμα δʼ ἐκτήξουϲʼ ἐμὸν
δακρύοιϲ, ἀδελφὸν ὅταν ὁρῶ μεμηνότα.
ὦ φίλταται γυναῖκεϲ, ἡϲύχωι ποδὶ
χωρεῖτε, μὴ ψοφεῖτε, μηδʼ ἔϲτω κτύποϲ·
φιλία γὰρ ἡ ϲὴ πρευμενὴϲ μὲν ἀλλʼ ὅμωϲ
[τόνδʼ ἐξεγεῖραι ϲυμφορὰ γενήϲεται].
ΧΟΡΟϹ
[ϲτρ. α
ϲῖγα ϲῖγα, λεπτὸν ἴχνοϲ ἀρβύλαϲ
τίθει, μὴ κτύπει [μηδʼ ἔϲτω κτύποϲ].
Ηλ. ἀποπρὸ βᾶτʼ ἐκεῖϲʼ ἀποπρό μοι κοίταϲ.
Χο. ἰδοὺ πείθομαι.
Ηλ. ἆ ἆ ϲύριγγοϲ ὅπωϲ πνοὰ
λεπτοῦ δόνακοϲ, ὦ φίλα, φώνει μοι.
Χο. ἴδʼ ἀτρεμαῖον ὡϲ ὑπόροφον φέρω
βοάν.
Ηλ. ναί, οὕτωϲ·
κάταγε κάταγε, πρόϲιθʼ ἀτρέμαϲ, ἀτρέμαϲ ἴθι·
λόγον ἀπόδοϲ ἐφʼ ὅτι χρέοϲ ἐμόλετέ ποτε.
χρόνια γὰρ πεϲὼν ὅδʼ εὐνάζεται.
[ἀντ. α
Χο. πῶϲ ἔχει; λόγου μετάδοϲ, ὦ φίλα·
τίνα τύχαν εἴπω; [τίνα δὲ ϲυμφοράν;]
Ηλ. ἔτι μὲν ἐμπνέει, βραχὺ δʼ ἀναϲθμαίνει.
Χο. τί φήιϲ; ὦ τάλαϲ.
Ηλ. ὀλεῖϲ, εἰ βλέφαρα κινήϲειϲ
ὕπνου γλυκυτάταν φερομένωι χάριν.
Χο. μέλεοϲ ἐχθίϲτων θεόθεν ἐργμάτων,
τάλαϲ.
Ηλ. φεῦ μόχθων.
ἄδικοϲ ἄδικα τότʼ ἄρʼ ἔλακεν ἔλακεν, ἀπό-
φονον ὅτʼ ἐπὶ τρίποδι Θέμιδοϲ ἄρʼ ἐδίκαϲε
φόνον ὁ Λοξίαϲ ἐμᾶϲ ματέροϲ.
[ϲτρ. β
Χο. ὁρᾶιϲ; ἐν πέπλοιϲι κινεῖ δέμαϲ.
Ηλ. ϲὺ γάρ νιν, ὦ τάλαινα,
θωύξαϲʼ ἔλαϲαϲ ἐξ ὕπνου.
Χο. εὕδειν μὲν οὖν ἔδοξα.
Ηλ. οὐκ ἀφʼ ἡμῶν, οὐκ ἀπʼ οἴκων
πάλιν ἀνὰ πόδα ϲὸν εἱλίξειϲ
μεθεμένα κτύπου;
Χο. ὑπνώϲϲει.
Ηλ. λέγειϲ εὖ.
πότνια πότνια Νύξ,
ὑπνοδότειρα τῶν πολυπόνων βροτῶν,
Ἐρεβόθεν ἴθι, μόλε μόλε κατάπτεροϲ
τὸν Ἀγαμεμνόνιον ἐπὶ δόμον.
ὑπὸ γὰρ ἀλγέων ὑπό τε ϲυμφορᾶϲ
διοιχόμεθʼ οἰχόμεθʼ. ἆ,
κτύπον ἀγάγετʼ· οὐχὶ ϲῖγα
ϲῖγα φυλαϲϲομένα
ϲτόμα τὸ ϲὸν ἀκέλαδον ἀποπρὸ λέχεοϲ ἥ-
ϲυχον ὕπνου χάριν παρέξειϲ, φίλα;
[ἀντ. β
Χο. θρόει τίϲ κακῶν τελευτὰ μένει.
Ηλ. θανεῖν ⟨θανεῖν⟩, τί δʼ ἀλλο;
οὐδὲ γὰρ πόθον ἔχει βορᾶϲ.
Χο. πρόδηλοϲ ἆρʼ ὁ πότμοϲ.
Ηλ. ἐξέθυϲʼ ὁ Φοῖβοϲ ἡμᾶϲ
μέλεον ἀπόφονον αἷμα δοὺϲ
πατροφόνου ματρόϲ.
Χο. δίκαι μέν.
Ηλ. καλῶϲ δʼ οὔ.
ἔκανεϲ ἔθανεϲ, ὦ
τεκομένα με μᾶτερ, ἀπὸ δʼ ὤλεϲαϲ
πατέρα τέκνα τε τάδε ϲέθεν ἀφʼ αἵματοϲ·
ὀλόμεθʼ ἰϲονέκυεϲ ὀλόμεθα.
ὅδε γὰρ ἐν νεκροῖϲ τό τʼ ἐμὸν οἴχεται
βίου τὸ πλέον μέροϲ ἐν
ϲτοναχαῖϲί τε καὶ γόοιϲι
δάκρυϲί τʼ ἐννυχίοιϲ
ἄγαμοϲ †ἐπὶ δʼ ἄτεκνοϲ ἅτε βίοτον† ἁ
μέλεοϲ ἐϲ τὸν αἰὲν ἕλκω χρόνον.
Χο. ὅρα παροῦϲα, παρθένʼ Ἠλέκτρα, πέλαϲ,
μὴ κατθανών ϲε ϲύγγονοϲ λέληθʼ ὅδε·
οὐ γάρ μʼ ἀρέϲκει τῶι λίαν παρειμένωι.
ΟΡΕϹΤΗϹ ὦ φίλον ὕπνου θέλγητρον, ἐπίκουρον νόϲου,
ὡϲ ἡδύ μοι προϲῆλθεϲ ἐν δέοντί τε.
ὦ πότνια Λήθη τῶν κακῶν, ὡϲ εἶ ϲοφὴ
καὶ τοῖϲι δυϲτυχοῦϲιν εὐκταία θεόϲ.
πόθεν ποτʼ ἦλθον δεῦρο; πῶϲ δʼ ἀφικόμην;
ἀμνημονῶ γάρ, τῶν πρὶν ἀπολειφθεὶϲ φρενῶν.
Ηλ. ὦ φίλταθʼ, ὥϲ μʼ ηὔφραναϲ εἰϲ ὕπνον πεϲών.
βούληι θίγω ϲου κἀνακουφίϲω δέμαϲ;
Ορ. λαβοῦ λαβοῦ δῆτʼ, ἐκ δʼ ὄμορξον ἀθλίου
ϲτόματοϲ ἀφρώδη πελανὸν ὀμμάτων τʼ ἐμῶν.
Ηλ. ἰδού· τὸ δούλευμʼ ἡδύ, κοὐκ ἀναίνομαι
ἀδέλφʼ ἀδελφῆι χειρὶ θεραπεύειν μέλη.
Ορ. ὑπόβαλε πλευροῖϲ πλευρὰ καὐχμώδη κόμην
ἄφελε προϲώπου· λεπτὰ γὰρ λεύϲϲω κόραιϲ.
Ηλ. ὦ βοϲτρύχων πινῶδεϲ ἀθλίων κάρα,
ὡϲ ἠγρίωϲαι διὰ μακρᾶϲ ἀλουϲίαϲ.
Ορ. κλῖνόν μʼ ἐϲ εὐνὴν αὖθιϲ· ὅταν ἀνῆι νόϲοϲ
μανιάϲ, ἄναρθρόϲ εἰμι κἀϲθενῶ μέλη.
Ηλ. ἰδού· φίλον τοι τῶι νοϲοῦντι δεμνίων
ἀνιαρὸν ὂν τὸ κτῆμʼ, ἀναγκαῖον δʼ ὅμωϲ.
Ορ. αὖθίϲ μʼ ἐϲ ὀρθὸν ϲτῆϲον, ἀνακύκλει δέμαϲ·
δυϲάρεϲτον οἱ νοϲοῦντεϲ ἀπορίαϲ ὕπο.
Ηλ. ἦ κἀπὶ γαίαϲ ἁρμόϲαι πόδαϲ θέλειϲ,
χρόνιον ἴχνοϲ θείϲ; μεταβολὴ πάντων γλυκύ.
Ορ. μάλιϲτα· δόξαν γὰρ τόδʼ ὑγιείαϲ ἔχει·
κρεῖϲϲον δὲ τὸ δοκεῖν, κἂν ἀληθείαϲ ἀπῆι.
Ηλ. ἄκουε δή νυν, ὦ καϲίγνητον κάρα,
ἕωϲ ϲʼ ἐῶϲιν εὖ φρονεῖν Ἐρινύεϲ.
Ορ. λέξειϲ τι καινόν· κεἰ μὲν εὖ, χάριν φέρειϲ·
εἰ δʼ ἐϲ βλάβην τινʼ, ἅλιϲ ἔχω τοῦ δυϲτυχεῖν.
Ηλ. Μενέλαοϲ ἥκει, ϲοῦ καϲίγνητοϲ πατρόϲ,
ἐν Ναυπλίαι δὲ ϲέλμαθʼ ὥρμιϲται νεώϲ.
Ορ. πῶϲ εἶπαϲ; ἥκει φῶϲ ἐμοῖϲ καὶ ϲοῖϲ κακοῖϲ
ἀνὴρ ὁμογενὴϲ καὶ χάριταϲ ἔχων πατρόϲ;
Ηλ. ἥκει (τὸ πιϲτὸν τόδε λόγων ἐμῶν δέχου)
Ἑλένην ἀγόμενοϲ Τρωϊκῶν ἐκ τειχέων.
Ορ. εἰ μόνοϲ ἐϲώθη, μᾶλλον ἂν ζηλωτὸϲ ἦν·
εἰ δʼ ἄλοχον ἄγεται, κακὸν ἔχων ἥκει μέγα.
Ηλ. ἐπίϲημον ἔτεκε Τυνδάρεωϲ †εἰϲ τὸν ψόγον†
γένοϲ θυγατέρων δυϲκλεέϲ τʼ ἀνʼ Ἑλλάδα.
Ορ. ϲύ νυν διάφερε τῶν κακῶν, ἔξεϲτι γάρ,
καὶ μὴ μόνον λέγʼ ἀλλὰ καὶ φρόνει τάδε.
Ηλ. οἴμοι, καϲίγνητʼ, ὄμμα ϲὸν ταράϲϲεται,
ταχὺϲ δὲ μετέθου λύϲϲαν, ἄρτι ϲωφρονῶν.
Ορ. ὦ μῆτερ, ἱκετεύω ϲε, μὴ ʼπίϲειέ μοι
τὰϲ αἱματωποὺϲ καὶ δρακοντώδειϲ κόραϲ·
αὗται γὰρ αὗται πληϲίον θρώιϲκουϲʼ ἐμοῦ.
Ηλ. μένʼ, ὦ ταλαίπωρʼ, ἀτρέμα ϲοῖϲ ἐν δεμνίοιϲ·
ὁρᾶιϲ γὰρ οὐδὲν ὧν δοκεῖϲ ϲάφʼ εἰδέναι.
Ορ. ὦ Φοῖβʼ, ἀποκτενοῦϲί μʼ αἱ κυνώπιδεϲ
γοργῶπεϲ, ἐνέρων ἱέρεαι, δειναὶ θεαί.
Ηλ. οὔτοι μεθήϲω· χεῖρα δʼ ἐμπλέξαϲʼ ἐμὴν
ϲχήϲω ϲε πηδᾶν δυϲτυχῆ πηδήματα.
Ορ. μέθεϲ· μίʼ οὖϲα τῶν ἐμῶν Ἐρινύων
μέϲον μʼ ὀχμάζειϲ, ὡϲ βάληιϲ ἐϲ Τάρταρον.
Ηλ. οἲ ʼγὼ τάλαινα, τίνʼ ἐπικουρίαν λάβω,
ἐπεὶ τὸ θεῖον δυϲμενὲϲ κεκτήμεθα;
Ορ. δὸϲ τόξα μοι κερουλκά, δῶρα Λοξίου,
οἷϲ μʼ εἶπʼ Ἀπόλλων ἐξαμύνεϲθαι θεάϲ,
εἴ μʼ ἐκφοβοῖεν μανιάϲιν λυϲϲήμαϲιν.
βεβλήϲεταί τιϲ θεῶν βροτηϲίαι χερί,
εἰ μὴ ʼξαμείψει χωρὶϲ ὀμμάτων ἐμῶν.
οὐκ εἰϲακούετʼ; οὐχ ὁρᾶθʼ ἑκηβόλων
τόξων πτερωτὰϲ γλυφίδαϲ ἐξορμωμέναϲ;
ἆ ἆ·
τί δῆτα μέλλετʼ; ἐξακρίζετʼ αἰθέρα
πτεροῖϲ, τὰ Φοίβου δʼ αἰτιᾶϲθε θέϲφατα.
ἔα·
τί χρῆμʼ; ἀλύω, πνεῦμʼ ἀνεὶϲ ἐκ πλευμόνων.

ποῖ ποῖ ποθʼ ἡλάμεϲθα δεμνίων ἄπο;
ἐκ κυμάτων γὰρ αὖθιϲ αὖ γαλήνʼ ὁρῶ.
ϲύγγονε, τί κλαίειϲ κρᾶτα θεῖϲʼ ἔϲω πέπλων;
αἰϲχύνομαί ϲοι μεταδιδοὺϲ πόνων ἐμῶν
ὄχλον τε παρέχων παρθένωι νόϲοιϲ ἐμαῖϲ.
μὴ τῶν ἐμῶν ἕκατι ϲυντήκου κακῶν·
ϲὺ μὲν γὰρ ἐπένευϲαϲ τάδʼ, εἴργαϲται δʼ ἐμοὶ
μητρῶιον αἷμα· Λοξίαι δὲ μέμφομαι,
ὅϲτιϲ μʼ ἐπάραϲ †ἔργον ἀνοϲιώτατον†
τοῖϲ μὲν λόγοιϲ ηὔφρανε τοῖϲ δʼ ἔργοιϲιν οὔ.
οἶμαι δὲ πατέρα τὸν ἐμόν, εἰ κατʼ ὄμματα
ἐξιϲτόρουν νιν μητέρʼ εἰ κτεῖναί με χρή,
πολλὰϲ γενείου τοῦδʼ ἂν ἐκτεῖναι λιτὰϲ
μήποτε τεκούϲηϲ ἐϲ ϲφαγὰϲ ὦϲαι ξίφοϲ,
εἰ μήτʼ ἐκεῖνοϲ ἀναλαβεῖν ἔμελλε φῶϲ
ἐγώ θʼ ὁ τλήμων τοιάδʼ ἐκπλήϲειν κακά.
καὶ νῦν ἀνακάλυπτʼ, ὦ καϲιγνήτη, κάρα
ἐκ δακρύων τʼ ἄπελθε, κεἰ μάλʼ ἀθλίωϲ
ἔχομεν. ὅταν δὲ τἄμʼ ἀθυμήϲαντʼ ἴδηιϲ,
ϲύ μου τὸ δεινὸν καὶ διαφθαρὲν φρενῶν
ἴϲχναινε παραμυθοῦ θʼ· ὅταν δὲ ϲὺ ϲτένηιϲ,
ἡμᾶϲ παρόνταϲ χρή ϲε νουθετεῖν φίλα·
ἐπικουρίαι γὰρ αἵδε τοῖϲ φίλοιϲ καλαί.
ἀλλʼ, ὦ τάλαινα, βᾶϲα δωμάτων ἔϲω
ὕπνωι τʼ ἄυπνον βλέφαρον ἐκταθεῖϲα δὸϲ
ϲίτων τʼ ὄρεξαι λουτρά τʼ ἐπιβαλοῦ χροΐ.
εἰ γὰρ προλείψειϲ ἢ προϲεδρίαι νόϲον
κτήϲηι τινʼ, οἰχόμεϲθα· ϲὲ γὰρ ἔχω μόνην
ἐπίκουρον, ἄλλων, ὡϲ ὁρᾶιϲ, ἔρημοϲ ὤν.
Ηλ. οὐκ ἔϲτι· ϲὺν ϲοὶ καὶ θανεῖν αἱρήϲομαι
καὶ ζῆν· ἔχει γὰρ ταὐτόν· ἢν ϲὺ κατθάνηιϲ,
γυνὴ τί δράϲω; πῶϲ μόνη ϲωθήϲομαι,
ἀνάδελφοϲ ἀπάτωρ ἄφιλοϲ; εἰ δὲ ϲοὶ δοκεῖ,
δρᾶν χρὴ τάδʼ. ἀλλὰ κλῖνον εἰϲ εὐνὴν δέμαϲ,
καὶ μὴ τὸ ταρβοῦν κἀκφοβοῦν ϲʼ ἐκ δεμνίων
ἄγαν ἀποδέχου, μένε δʼ ἐπὶ ϲτρωτοῦ λέχουϲ.
κἂν μὴ νοϲῆι γὰρ ἀλλὰ δοξάζηι νοϲεῖν,
κάματοϲ βροτοῖϲιν ἀπορία τε γίγνεται.
[ϲτρ.
Χο. αἰαῖ,
δρομάδεϲ ὦ πτεροφόροι
ποτνιάδεϲ θεαί,
ἀβάκχευτον αἳ θίαϲον ἐλάχετʼ ἐν
δάκρυϲι καὶ γόοιϲ,
μελάγχρωτεϲ Εὐμενίδεϲ, αἵτε τὸν
ταναὸν αἰθέρʼ ἀμπάλλεϲθʼ, αἵματοϲ
τινύμεναι δίκαν, τινύμεναι φόνου,
καθικετεύομαι καθικετεύομαι,
τὸν Ἀγαμέμνονοϲ γόνον ἐάϲατʼ ἐκ-
λαθέϲθαι λύϲϲαϲ μανιάδοϲ φοιτα-
λέου. φεῦ μόχθων οἵων, ὦ τάλαϲ,
ὀρεχθεὶϲ ἔρρειϲ,
τρίποδοϲ ἄπο φάτιν ἃν ὁ Φοῖ-
βοϲ ἔλακεν ἔλακε δεξάμενοϲ ἀνὰ δάπεδον
ἵνα μεϲόμφαλοι λέγονται μυχοί.
[ἀντ.
ὦ Ζεῦ,
τίϲ ἔλεοϲ, τίϲ ὅδʼ ἀγὼν
φόνιοϲ ἔρχεται
θοάζων ϲε τὸν μέλεον; ὧι δάκρυα
δάκρυϲι ϲυμβάλλει
χορεύων τιϲ ἐϲ δόμον ἀλαϲτόρων,
ματέροϲ αἷμα ϲᾶϲ ὅϲ ϲʼ ἀναβακχεύει.
κατολοφύρομαι κατολοφύρομαι.
ὁ μέγαϲ ὄλβοϲ οὐ μόνιμοϲ ἐν βροτοῖϲ·
ἀνὰ δὲ λαῖφοϲ ὥϲ τιϲ ἀκάτου θοᾶϲ
τινάξαϲ δαίμων κατέκλυϲεν δεινῶν
πόνων ὡϲ πόντου λάβροιϲ ὀλεθρίοι-
ϲιν ἐν κύμαϲιν.
τίνα γὰρ ἔτι πάροϲ οἶκον ἄλ-
λον ἕτερον ἢ τὸν ἀπὸ θεογόνων γάμων,
τὸν ἀπὸ Ταντάλου ϲέβεϲθαί με χρή;
καὶ μὴν βαϲιλεὺϲ ὅδε δὴ ϲτείχει
Μενέλαοϲ ἄναξ, πολὺϲ ἁβροϲύνηι,
δῆλοϲ ὁρᾶϲθαι τοῦ Τανταλιδῶν
ἐξ αἵματοϲ ὤν. ὦ χιλιόναυν
ϲτρατὸν ὁρμήϲαϲ ἐϲ γῆν Ἀϲίαν,
χαῖρʼ· εὐτυχίαι δʼ αὐτὸϲ ὁμιλεῖϲ,
θεόθεν πράξαϲ ἅπερ ηὔχου.
ΜΕΝΕΛΑΟϹ ὦ δῶμα, τῆι μέν ϲʼ ἡδέωϲ προϲδέρκομαι
Τροίαθεν ἐλθών, τῆι δʼ ἰδὼν καταϲτένω·
κύκλωι γὰρ εἱλιχθεῖϲαν ἀθλίοιϲ κακοῖϲ
οὐπώποτʼ ἄλλην μᾶλλον εἶδον ἑϲτίαν.
Ἀγαμέμνονοϲ μὲν γὰρ τύχαϲ ἠπιϲτάμην
[καὶ θάνατον οἵωι πρὸϲ δάμαρτοϲ ὤλετο],
Μαλέαι προϲίϲχων πρῶιραν· ἐκ δὲ κυμάτων
ὁ ναυτίλοιϲι μάντιϲ ἐξήγγειλέ μοι
Νηρέωϲ προφήτηϲ Γλαῦκοϲ, ἀψευδὴϲ θεόϲ,
ὅϲ μοι τόδʼ εἶπεν ἐμφανῶϲ καταϲταθείϲ·
Μενέλαε, κεῖται ϲὸϲ καϲίγνητοϲ θανών,
λουτροῖϲιν ἀλόχου περιπεϲὼν πανυϲτάτοιϲ.
δακρύων δʼ ἔπληϲεν ἐμέ τε καὶ ναύταϲ ἐμοὺϲ
πολλῶν. ἐπεὶ δὲ Ναυπλίαϲ ψαύω χθονόϲ
[ἤδη δάμαρτοϲ ἐνθάδʼ ἐξορμωμένηϲ],
δοκῶν Ὀρέϲτην παῖδα τὸν Ἀγαμέμνονοϲ
φίλαιϲι χερϲὶ περιβαλεῖν καὶ μητέρα,
ὡϲ εὐτυχοῦνταϲ, ἔκλυον ἁλιτύπων τινὸϲ
τῆϲ Τυνδαρείαϲ παιδὸϲ ἀνόϲιον φόνον.
καὶ νῦν ὅπου ʼϲτὶν εἴπατʼ, ὦ νεάνιδεϲ,
Ἀγαμέμνονοϲ παῖϲ, ὃϲ τὰ δείνʼ ἔτλη κακά.
βρέφοϲ γὰρ ἦν τότʼ ἐν Κλυταιμήϲτραϲ χεροῖν
ὅτʼ ἐξέλειπον μέλαθρον ἐϲ Τροίαν ἰών,
ὥϲτʼ οὐκ ἂν αὐτὸν γνωρίϲαιμʼ ἂν εἰϲιδών.
Ορ. ὅδʼ εἴμʼ Ὀρέϲτηϲ, Μενέλεωϲ, ὃν ἱϲτορεῖϲ.
ἑκὼν ἐγώ ϲοι τἀμὰ μηνύϲω κακά·
τῶν ϲῶν δὲ γονάτων πρωτόλεια θιγγάνω
ἱκέτηϲ, ἀφύλλουϲ ϲτόματοϲ ἐξάπτων λιτάϲ·
ϲῶϲόν μʼ (ἀφῖξαι δʼ αὐτὸν ἐϲ καιρόν) κακῶν.
Με. ὦ θεοί, τί λεύϲϲω; τίνα δέδορκα νερτέρων;
Ορ. εὖ γʼ εἶπαϲ· οὐ γὰρ ζῶ κακοῖϲ, φάοϲ δʼ ὁρῶ.
Με. ὡϲ ἠγρίωϲαι πλόκαμον αὐχμηρόν, τάλαϲ.
Ορ. οὐχ ἡ πρόϲοψίϲ μʼ ἀλλὰ τἄργʼ ἀικίζεται.
Με. δεινὸν δὲ λεύϲϲειϲ ὀμμάτων ξηραῖϲ κόραιϲ.
Ορ. τὸ ϲῶμα φροῦδον, τὸ δʼ ὄνομʼ οὐ λέλοιπέ με.
Με. ὦ παρὰ λόγον μοι ϲὴ φανεῖϲʼ ἀμορφία.
Ορ. ὅδʼ εἰμί, μητρὸϲ τῆϲ ταλαιπώρου φονεύϲ.
Με. ἤκουϲα· φείδου δʼ, ὀλιγάκιϲ λέγων κακά.
Ορ. φειδόμεθʼ· ὁ δαίμων δʼ ἐϲ ἐμὲ πλούϲιοϲ κακῶν.
Με. τί χρῆμα πάϲχειϲ; τίϲ ϲʼ ἀπόλλυϲιν νόϲοϲ;
Ορ. ἡ ϲύνεϲιϲ, ὅτι ϲύνοιδα δείνʼ εἰργαϲμένοϲ.
Με. πῶϲ φήιϲ; ϲοφόν τοι τὸ ϲαφέϲ, οὐ τὸ μὴ ϲαφέϲ.
Ορ. λύπη μάλιϲτά γʼ ἡ διαφθείρουϲά με …
Με. δεινὴ γὰρ ἡ θεόϲ, ἀλλʼ ὅμωϲ ἰάϲιμοϲ.
Ορ. μανίαι τε, μητρὸϲ αἵματοϲ τιμωρίαν.
Με. ἤρξω δὲ λύϲϲηϲ πότε; τίϲ ἡμέρα τότʼ ἦν;
Ορ. ἐν ἧι τάλαιναν μητέρʼ ἐξώγκουν τάφωι.
Με. πότερα κατʼ οἴκουϲ ἢ προϲεδρεύων πυρᾶι;
Ορ. ἐκτόϲ, φυλάϲϲων ὀϲτέων ἀναίρεϲιν.
Με. παρῆν τιϲ ἄλλοϲ, ὃϲ ϲὸν ὤρθευεν δέμαϲ;
Ορ. Πυλάδηϲ γʼ, ὁ ϲυνδρῶν αἷμα καὶ μητρὸϲ φόνον.
Με. φανταϲμάτων δὲ τάδε νοϲεῖϲ ποίων ὕπο;
Ορ. ἔδοξʼ ἰδεῖν τρεῖϲ νυκτὶ προϲφερεῖϲ κόραϲ.
Με. οἶδʼ ἃϲ ἔλεξαϲ, ὀνομάϲαι δʼ οὐ βούλομαι.
Ορ. ϲεμναὶ γάρ· εὐπαίδευτα δʼ ἀπετράπου λέγειν.
Με. αὗταί ϲε βακχεύουϲι ϲυγγενῆ φόνον.
Ορ. οἴμοι διωγμῶν οἷϲ ἐλαύνομαι τάλαϲ.
Με. οὐ δεινὰ πάϲχειν δεινὰ τοὺϲ εἰργαϲμένουϲ.
Ορ. ἀλλʼ ἔϲτιν ἡμῖν ἀναφορὰ τῆϲ ξυμφορᾶϲ …
Με. μὴ θάνατον εἴπηιϲ· τοῦτο μὲν γὰρ οὐ ϲοφόν.
Ορ. Φοῖβοϲ, κελεύϲαϲ μητρὸϲ ἐκπρᾶξαι φόνον.
Με. ἀμαθέϲτερόϲ γʼ ὢν τοῦ καλοῦ καὶ τῆϲ δίκηϲ.
Ορ. δουλεύομεν θεοῖϲ, ὅτι ποτʼ εἰϲὶν οἱ θεοί.
Με. κἆιτʼ οὐκ ἀμύνει Λοξίαϲ τοῖϲ ϲοῖϲ κακοῖϲ;
Ορ. μέλλει· τὸ θεῖον δʼ ἐϲτὶ τοιοῦτον φύϲει.
Με. πόϲον χρόνον δὲ μητρὸϲ οἴχονται πνοαί;
Ορ. ἕκτον τόδʼ ἦμαρ· ἔτι πυρὰ θερμὴ τάφου.
Με. ὡϲ ταχὺ μετῆλθόν ϲʼ αἷμα μητέροϲ θεαί.
Ορ. †οὐ ϲοφόϲ, ἀληθὴϲ δʼ ἐϲ φίλουϲ ἔφυϲ κακόϲ.†
Με. πατρὸϲ δὲ δή τί ϲʼ ὠφελεῖ τιμωρία;
Ορ. οὔπω· τὸ μέλλον δʼ ἴϲον ἀπραξίαι λέγω.
Με. τὰ πρὸϲ πόλιν δὲ πῶϲ ἔχειϲ δράϲαϲ τάδε;
Ορ. μιϲούμεθʼ οὕτωϲ ὥϲτε μὴ προϲεννέπειν.
Με. οὐδʼ ἥγνιϲαι ϲὸν αἷμα κατὰ νόμον χεροῖν;
Ορ. ἐκκλήιομαι γὰρ δωμάτων ὅποι μόλω.
Με. τίνεϲ πολιτῶν ἐξαμιλλῶνταί ϲε γῆϲ;
Ορ. Οἴαξ, τὸ Τροίαϲ μῖϲοϲ ἀναφέρων πατρί.
Με. ϲυνῆκα· Παλαμήδουϲ ϲε τιμωρεῖ φόνου.
Ορ. οὗ γʼ οὐ μετῆν μοι· διὰ τριῶν δʼ ἀπόλλυμαι.
Με. τίϲ δʼ ἄλλοϲ; ἦ που †τῶν ἀπʼ† Αἰγίϲθου φίλων;
Ορ. οὗτοί μʼ ὑβρίζουϲʼ· ὧν πόλιϲ τὰ νῦν κλύει.
Με. Ἀγαμέμνονοϲ δὲ ϲκῆπτρʼ ἐᾶι ϲʼ ἔχειν πόλιϲ;
Ορ. πῶϲ, οἵτινεϲ ζῆν οὐκ ἐῶϲʼ ἡμᾶϲ ἔτι;
Με. τί δρῶντεϲ; ἦ καὶ ϲαφὲϲ ἔχειϲ εἰπεῖν τί μοι;
Ορ. ψῆφοϲ καθʼ ἡμῶν οἴϲεται τῆιδʼ ἡμέραι.
[Με. φεύγειν πόλιν τήνδʼ; ἢ θανεῖν ἢ μὴ θανεῖν;
Ορ. θανεῖν ὑπʼ ἀϲτῶν λευϲίμωι πετρώματι.]
Με. κἆιτʼ οὐχὶ φεύγειϲ γῆϲ ὑπερβάλλων ὅρουϲ;
Ορ. κύκλωι γὰρ εἱλιϲϲόμεθα παγχάλκοιϲ ὅπλοιϲ.
Με. ἰδίαι πρὸϲ ἐχθρῶν ἢ πρὸϲ Ἀργείαϲ χερόϲ;
Ορ. πάντων πρὸϲ ἀϲτῶν, ὡϲ θάνω· βραχὺϲ λόγοϲ.
Με. ὦ μέλεοϲ, ἥκειϲ ϲυμφορᾶϲ ἐϲ τοὔϲχατον.
Ορ. ἐϲ ϲʼ ἐλπὶϲ ἡμὴ καταφυγὰϲ ἔχει κακῶν.
ἀλλʼ ἀθλίωϲ πράϲϲουϲιν εὐτυχὴϲ μολὼν
μετάδοϲ φίλοιϲι ϲοῖϲι ϲῆϲ εὐπραξίαϲ,
καὶ μὴ μόνοϲ τὸ χρηϲτὸν ἀπολαβὼν ἔχε,
ἀλλʼ ἀντιλάζου καὶ πόνων ἐν τῶι μέρει,
χάριταϲ πατρώιαϲ ἐκτίνων ἐϲ οὕϲ ϲε δεῖ.
ὄνομα γάρ, ἔργον δʼ οὐκ ἔχουϲιν οἱ φίλοι
οἱ μὴ ʼπὶ ταῖϲι ϲυμφοραῖϲ ὄντεϲ φίλοι.
Χο. καὶ μὴν γέροντι δεῦρʼ ἁμιλλᾶται ποδὶ
ὁ Ϲπαρτιάτηϲ Τυνδάρεωϲ, μελάμπεπλοϲ
κουρᾶι τε θυγατρὸϲ πενθίμωι κεκαρμένοϲ.
Ορ. ἀπωλόμην, Μενέλαε· Τυνδάρεωϲ ὅδε
ϲτείχει πρὸϲ ἡμᾶϲ, οὗ μάλιϲτʼ αἰδώϲ μʼ ἔχει
ἐϲ ὄμματʼ ἐλθεῖν τοῖϲιν ἐξειργαϲμένοιϲ.
καὶ γάρ μʼ ἔθρεψε ϲμικρὸν ὄντα, πολλὰ δὲ
φιλήματʼ ἐξέπληϲε, τὸν Ἀγαμέμνονοϲ
παῖδʼ ἀγκάλαιϲι περιφέρων, Λήδα θʼ ἅμα,
τιμῶντέ μʼ οὐδὲν ἧϲϲον ἢ Διοϲκόρω·
οἷϲ, ὦ τάλαινα καρδία ψυχή τʼ ἐμή,
ἀπέδωκʼ ἀμοιβὰϲ οὐ καλάϲ. τίνα ϲκότον
λάβω προϲώπωι; ποῖον ἐπίπροϲθεν νέφοϲ
θῶμαι, γέροντοϲ ὀμμάτων φεύγων κόραϲ;
ΤΥΝΔΑΡΕΩϹ ποῦ ποῦ θυγατρὸϲ τῆϲ ἐμῆϲ ἴδω πόϲιν,
Μενέλαον; ἐπὶ γὰρ τῶι Κλυταιμήϲτραϲ τάφωι
χοὰϲ χεόμενοϲ ἔκλυον ὡϲ ἐϲ Ναυπλίαν
ἥκοι ϲὺν ἀλόχωι πολυετὴϲ ϲεϲωμένοϲ.
ἄγετέ με· πρὸϲ γὰρ δεξιὰν αὐτοῦ θέλω
ϲτὰϲ ἀϲπάϲαϲθαι, χρόνιοϲ εἰϲιδὼν φίλον.
Με. ὦ πρέϲβυ, χαῖρε, Ζηνὸϲ ὁμόλεκτρον κάρα.
Τυ. ὦ χαῖρε καὶ ϲύ, Μενέλεωϲ, κήδευμʼ ἐμόν.
ἔα· [τὸ μέλλον ὡϲ κακὸν τὸ μὴ εἰδέναι.]
ὁ μητροφόντηϲ ὅδε πρὸ δωμάτων δράκων
ϲτίλβει νοϲώδειϲ ἀϲτραπάϲ, ϲτύγημʼ ἐμόν.
Μενέλαε, προϲφθέγγηι νιν, ἀνόϲιον κάρα;
Με. τί γάρ; φίλου μοι πατρόϲ ἐϲτιν ἔκγονοϲ.
Τυ. κείνου γὰρ ὅδε πέφυκε, τοιοῦτοϲ γεγώϲ;
Με. πέφυκεν· εἰ δὲ δυϲτυχεῖ, τιμητέοϲ.
Τυ. βεβαρβάρωϲαι, χρόνιοϲ ὢν ἐν βαρβάροιϲ.
Με. Ἑλληνικόν τοι τὸν ὁμόθεν τιμᾶν ἀεί.
Τυ. καὶ τῶν νόμων γε μὴ πρότερον εἶναι θέλειν.
Με. πᾶν τοὐξ ἀνάγκηϲ δοῦλόν ἐϲτʼ ἐν τοῖϲ ϲοφοῖϲ.
Τυ. κέκτηϲό νυν ϲὺ τοῦτʼ, ἐγὼ δʼ οὐ κτήϲομαι.
Με. ὀργὴ γὰρ ἅμα ϲου καὶ τὸ γῆραϲ οὐ ϲοφόν.
Τυ. †πρὸϲ τόνδʼ ἀγών τιϲ ϲοφίαϲ ἥκει πέρι.†
εἰ τὰ καλὰ πᾶϲι φανερὰ καὶ τὰ μὴ καλά,
τούτου τίϲ ἀνδρῶν ἐγένετʼ ἀϲυνετώτεροϲ;
ὅϲτιϲ τὸ μὲν δίκαιον οὐκ ἐϲκέψατο
οὐδʼ ἦλθεν ἐπὶ τὸν κοινὸν Ἑλλήνων νόμον.
ἐπεὶ γὰρ ἐξέπνευϲεν Ἀγαμέμνων βίον,
κάρα θυγατρὸϲ τῆϲ ἐμῆϲ πληγεὶϲ ὕπο,
αἴϲχιϲτον ἔργον (οὐ γὰρ αἰνέϲω ποτέ),
χρῆν αὐτὸν ἐπιθεῖναι μὲν αἵματοϲ δίκην
ὁϲίαν διώκοντʼ, ἐκβαλεῖν τε δωμάτων
μητέρα· τὸ ϲῶφρόν τʼ ἔλαβʼ ἂν ἀντὶ ϲυμφορᾶϲ
καὶ τοῦ νόμου τʼ ἂν εἴχετʼ εὐϲεβήϲ τʼ ἂν ἦν.
νῦν δʼ ἐϲ τὸν αὐτὸν δαίμονʼ ἦλθε μητέρι·
κακὴν γὰρ αὐτὴν ἐνδίκωϲ ἡγούμενοϲ,
αὐτὸϲ κακίων μητέρʼ ἐγένετο κτανών.
ἐρήϲομαι δέ, Μενέλεωϲ, τοϲόνδε ϲε·
εἰ τόνδʼ ἀποκτείνειεν ὁμόλεκτροϲ γυνή,
χὠ τοῦδε παῖϲ αὖ μητέρʼ ἀνταποκτενεῖ,
κἄπειθʼ ὁ κείνου γενόμενοϲ φόνωι φόνον
λύϲει, πέραϲ δὴ ποῖ κακῶν προβήϲεται;
καλῶϲ ἔθεντο ταῦτα πατέρεϲ οἱ πάλαι·
ἐϲ ὀμμάτων μὲν ὄψιν οὐκ εἴων περᾶν
οὐδʼ εἰϲ ἀπάντημʼ ὅϲτιϲ αἷμʼ ἔχων κυροῖ,
φυγαῖϲι δʼ ὁϲιοῦν, ἀνταποκτείνειν δὲ μή.
ἀεὶ γὰρ εἷϲ ἔμελλʼ ἐνέξεϲθαι φόνωι,
τὸ λοίϲθιον μίαϲμα λαμβάνων χεροῖν.
ἐγὼ δὲ μιϲῶ μὲν γυναῖκαϲ ἀνοϲίουϲ,
πρώτην δὲ θυγατέρʼ, ἣ πόϲιν κατέκτανεν·
Ἑλένην τε, τὴν ϲὴν ἄλοχον, οὔποτʼ αἰνέϲω
οὐδʼ ἂν προϲείποιμʼ· οὐδὲ ϲὲ ζηλῶ κακῆϲ
γυναικὸϲ ἐλθόνθʼ οὕνεκʼ ἐϲ Τροίαϲ πέδον.
ἀμυνῶ δʼ ὅϲονπερ δυνατόϲ εἰμι τῶι νόμωι,
τὸ θηριῶδεϲ τοῦτο καὶ μιαιφόνον
παύων, ὃ καὶ γῆν καὶ πόλειϲ ὄλλυϲʼ ἀεί.
ἐπεὶ τίνʼ εἶχεϲ, ὦ τάλαϲ, ψυχὴν τότε,
ὅτʼ ἐξέβαλλε μαϲτὸν ἱκετεύουϲά ϲε
μήτηρ; ἐγὼ μὲν οὐκ ἰδὼν τἀκεῖ κακὰ
δακρύοιϲ γέροντʼ ὀφθαλμὸν ἐκτήκω τάλαϲ.
ἓν γοῦν λόγοιϲι τοῖϲ ἐμοῖϲ ὁμορροθεῖ·
μιϲῆι γε πρὸϲ θεῶν καὶ τίνειϲ μητρὸϲ δίκαϲ,
μανίαιϲ ἀλαίνων καὶ φόβοιϲ. τί μαρτύρων
ἄλλων ἀκούειν δεῖ μʼ, ἅ γʼ εἰϲορᾶν πάρα;
ὡϲ οὖν ἂν εἰδῆιϲ, Μενέλεωϲ, τοῖϲιν θεοῖϲ
μὴ πρᾶϲϲʼ ἐναντίʼ, ὠφελεῖν τοῦτον θέλων,
ἔα δʼ ὑπʼ ἀϲτῶν καταφονευθῆναι πέτροιϲ
[ἢ μὴ ʼπίβαινε Ϲπαρτιάτιδοϲ χθονόϲ].
θυγάτηρ δʼ ἐμὴ θανοῦϲʼ ἔπραξεν ἔνδικα·
ἀλλʼ οὐχὶ πρὸϲ τοῦδʼ εἰκὸϲ ἦν αὐτὴν θανεῖν.
ἐγὼ δὲ τἄλλα μακάριοϲ πέφυκʼ ἀνὴρ
πλὴν ἐϲ θυγατέραϲ· τοῦτο δʼ οὐκ εὐδαιμονῶ.
Χο. ζηλωτὸϲ ὅϲτιϲ ηὐτύχηϲεν ἐϲ τέκνα
καὶ μὴ ʼπιϲήμουϲ ϲυμφορὰϲ ἐκτήϲατο.
Ορ. ὦ γέρον, ἐγώ τοι πρὸϲ ϲὲ δειμαίνω λέγειν
[ὅπου ϲε μέλλω ϲήν τε λυπήϲειν φρένα]·
ἀπελθέτω δὲ τοῖϲ λόγοιϲιν ἐκποδὼν
τὸ γῆραϲ ἡμῖν τὸ ϲόν, ὅ μʼ ἐκπλήϲϲει λόγου,
καὶ καθʼ ὁδὸν εἶμι· νῦν δὲ ϲὴν ταρβῶ τρίχα.
τί χρῆν με δρᾶϲαι; δύο γὰρ ἀντίθεϲ δυοῖν·
πατὴρ μὲν ἐφύτευϲέν με, ϲὴ δʼ ἔτικτε παίϲ,
τὸ ϲπέρμʼ ἄρουρα παραλαβοῦϲʼ ἄλλου πάρα.
[ἄνευ δὲ πατρὸϲ τέκνον οὐκ εἴη ποτʼ ἄν.
ἐλογιϲάμην οὖν τῶι γένουϲ ἀρχηγέτηι
μᾶλλόν μʼ ἀμῦναι τῆϲ ὑποϲτάϲηϲ τροφάϲ.]
ἐγὼ δʼ ἀνόϲιόϲ εἰμι μητέρα κτανών,
ὅϲιοϲ δέ γʼ ἕτερον ὄνομα, τιμωρῶν πατρί.
ἡ ϲὴ δὲ θυγάτηρ (μητέρʼ αἰδοῦμαι λέγειν)
ἰδίοιϲιν ὑμεναίοιϲι κοὐχὶ ϲώφροϲιν
ἐϲ ἀνδρὸϲ ἤιει λέκτρʼ· ἐμαυτόν, ἢν λέγω
κακῶϲ ἐκείνην, ἐξερῶ, λέξω δʼ ὅμωϲ·
[Αἴγιϲθοϲ ἦν ὁ κρυπτὸϲ ἐν δόμοιϲ πόϲιϲ·]
τοῦτον κατέκτεινʼ, ἐπὶ δʼ ἔθυϲα μητέρα,
ἀνόϲια μὲν δρῶν, ἀλλὰ τιμωρῶν πατρί.
ἐφʼ οἷϲ δʼ ἀπειλεῖϲ ὡϲ πετρωθῆναί με χρή,
ἄκουϲον ὡϲ ἅπαϲαν Ἑλλάδʼ ὠφελῶ.
εἰ γὰρ γυναῖκεϲ ἐϲ τόδʼ ἥξουϲιν θράϲουϲ,
ἄνδραϲ φονεύειν, καταφυγὰϲ ποιούμεναι
ἐϲ τέκνα, μαϲτοῖϲ τὸν ἔλεον θηρώμεναι,
παρʼ οὐδὲν αὐταῖϲ ἦν ἂν ὀλλύναι πόϲειϲ,
ἐπίκλημʼ ἐχούϲαιϲ ὅτι τύχοι. δράϲαϲ δʼ ἐγὼ
pg 223
δείνʼ, ὡϲ ϲὺ κομπεῖϲ, τόνδʼ ἔπαυϲα τὸν νόμον.
μιϲῶν δὲ μητέρʼ ἐνδίκωϲ ἀπώλεϲα,
ἥτιϲ μεθʼ ὅπλων ἄνδρʼ ἀπόντʼ ἐκ δωμάτων
πάϲηϲ ὑπὲρ γῆϲ Ἑλλάδοϲ ϲτρατηλάτην
προύδωκε κοὐκ ἔϲωϲʼ ἀκήρατον λέχοϲ·
ἐπεὶ δʼ ἁμαρτοῦϲʼ ἤιϲθετʼ, οὐχ αὑτῆι δίκην
ἐπέθηκεν, ἀλλʼ, ὡϲ μὴ δίκην δοίη πόϲει,
ἐζημίωϲε πατέρα κἀπέκτεινʼ ἐμόν.
ϲύ τοι φυτεύϲαϲ θυγατέρʼ, ὦ γέρον, κακὴν
ἀπώλεϲάϲ με· διὰ τὸ κείνηϲ γὰρ θράϲοϲ
πατρὸϲ ϲτερηθεὶϲ ἐγενόμην μητροκτόνοϲ.
πρὸϲ θεῶν—ἐν οὐ καλῶι μὲν ἐμνήϲθην θεῶν,
φόνου δικαϲτῶν· εἰ δὲ δὴ τὰ μητέροϲ
ϲιγῶν ἐπήινουν, τί μʼ ἂν ἔδραϲʼ ὁ κατθανών;
οὐκ ἄν με μιϲῶν ἀνεχόρευʼ Ἐρινύϲιν;
ἢ μητρὶ μὲν πάρειϲι ϲύμμαχοι θεαί,
τῶι δʼ οὐ πάρειϲι, μᾶλλον ἠδικημένωι;
[ὁρᾶιϲ; Ὀδυϲϲέωϲ ἄλοχον οὐ κατέκτανεν
Τηλέμαχοϲ· οὐ γὰρ ἐπεγάμει πόϲει πόϲιν,
μένει δʼ ἐν οἴκοιϲ ὑγιὲϲ εὐνατήριον.]
ὁρᾶιϲ Ἀπόλλωνʼ, ὃϲ μεϲομφάλουϲ ἕδραϲ
ναίων βροτοῖϲι ϲτόμα νέμει ϲαφέϲτατον;
[ὧι πειθόμεϲθα πάνθʼ ὅϲʼ ἂν κεῖνοϲ λέγηι.]
τούτωι πιθόμενοϲ τὴν τεκοῦϲαν ἔκτανον.
ἐκεῖνον ἡγεῖϲθʼ ἀνόϲιον καὶ κτείνετε·
ἐκεῖνοϲ ἥμαρτʼ, οὐκ ἐγώ. τί χρῆν με δρᾶν;
ἢ οὐκ ἀξιόχρεωϲ ὁ θεὸϲ ἀναφέροντί μοι
μίαϲμα λῦϲαι; ποῖ τιϲ οὖν ἔτʼ ἂν φύγοι,
εἰ μὴ κελεύϲαϲ ῥύϲεταί με μὴ θανεῖν;
ἀλλʼ ὡϲ μὲν οὐκ εὖ μὴ λέγʼ εἴργαϲται τάδε,
ἡμῖν δὲ τοῖϲ δράϲαϲιν οὐκ εὐδαιμόνωϲ.
[γάμοι δʼ ὅϲοιϲ μὲν εὖ καθεϲτᾶϲιν βροτῶν,
μακάριοϲ αἰών· οἷϲ δὲ μὴ πίπτουϲιν εὖ,
τά τʼ ἔνδον εἰϲὶ τά τε θύραζε δυϲτυχεῖϲ.]
Χο. ἀεὶ γυναῖκεϲ ἐμποδὼν ταῖϲ ϲυμφοραῖϲ
ἔφυϲαν ἀνδρῶν πρὸϲ τὸ δυϲχερέϲτερον.
Τυ. ἐπεὶ θραϲύνηι κοὐχ ὑποϲτέλληι λὸγωι,
οὕτω δʼ ἀμείβηι μʼ ὥϲτε μʼ ἀλγῆϲαι φρένα,
μᾶλλόν μʼ ἀνάψειϲ ἐπὶ ϲὸν ἐξελθεῖν φόνον·
καλὸν πάρεργον δʼ αὐτὸ θήϲομαι πόνων
ὧν οὕνεκʼ ἦλθον θυγατρὶ κοϲμήϲων τάφον.
μολὼν γὰρ εἰϲ ἔκκλητον Ἀργείων ὄχλον
ἑκοῦϲαν οὐχ ἑκοῦϲαν ἐπιϲείϲω πόλιν
ϲοὶ ϲῆι τʼ ἀδελφῆι, λεύϲιμον δοῦναι δίκην.
μᾶλλον δʼ ἐκείνη ϲοῦ θανεῖν ἐϲτʼ ἀξία,
ἣ τῆι τεκούϲηι ϲʼ ἠγρίωϲʼ, ἐϲ οὖϲ ἀεὶ
πέμπουϲα μύθουϲ ἐπὶ τὸ δυϲμενέϲτερον,
ὄνειδοϲ ἀγγέλλουϲα τἀγαμέμνονοϲ
καὶ τοῦθʼ ὃ μιϲήϲειαν Αἰγίϲθου λέχοϲ
οἱ νέρτεροι θεοί (καὶ γὰρ ἐνθάδʼ ἦν πικρόν),
ἕωϲ ὑφῆψε δῶμʼ ἀνηφαίϲτωι πυρί.
Μενέλαε, ϲοὶ δὲ τάδε λέγω δράϲω τε πρόϲ·
εἰ τοὐμὸν ἔχθοϲ ἐναριθμῆι κῆδόϲ τʼ ἐμόν,
μὴ τῶιδʼ ἀμύνειν φόνον, ἐναντίον θεοῖϲ,
[ἔα δʼ ὑπʼ ἀϲτῶν καταφονευθῆναι πέτροιϲ,]
ἢ μὴ ʼπίβαινε Ϲπαρτιάτιδοϲ χθονόϲ.
τοϲαῦτʼ ἀκούϲαϲ ἴϲθι, μηδὲ δυϲϲεβεῖϲ
ἕληι, παρώϲαϲ εὐϲεβεϲτέρουϲ φίλουϲ·
ἡμᾶϲ δʼ ἀπʼ οἴκων ἄγετε τῶνδε, πρόϲπολοι.
Ορ. ϲτεῖχʼ, ὡϲ ἀθορύβωϲ οὑπιὼν ἡμῖν λόγοϲ
πρὸϲ τόνδʼ ἵκηται, γῆραϲ ἀποφυγὼν τὸ ϲόν.
Μενέλαε, ποῖ ϲὸν πόδʼ ἐπὶ ϲυννοίαι κυκλεῖϲ,
διπλῆϲ μερίμνηϲ διπτύχουϲ ἰὼν ὁδούϲ;
Με. ἔαϲον· ἐν ἐμαυτῶι τι ϲυννοούμενοϲ
ὅπηι τράπωμαι τῆϲ τύχηϲ ἀμηχανῶ.
Ορ. μή νυν πέραινε τὴν δόκηϲιν, ἀλλʼ ἐμοὺϲ
λόγουϲ ἀκούϲαϲ πρόϲθε βουλεύου τότε.
Με. λέγʼ· εὖ γὰρ εἶπαϲ· ἔϲτι δʼ οὗ ϲιγὴ λόγου
κρείϲϲων γένοιτʼ ἄν, ἔϲτι δʼ οὗ ϲιγῆϲ λόγοϲ.
Ορ. λέγοιμʼ ἂν ἤδη· τὰ μακρὰ τῶν ϲμικρῶν λόγων
ἐπίπροϲθέν ἐϲτι καὶ ϲαφῆ μᾶλλον κλυεῖν.
ἐμοὶ ϲὺ τῶν ϲῶν, Μενέλεωϲ, μηδὲν δίδου,
ἃ δʼ ἔλαβεϲ ἀπόδοϲ πατρὸϲ ἐμοῦ λαβὼν πάρα.
[οὐ χρήματʼ εἶπον, χρήματʼ, ἢν ψυχὴν ἐμὴν
ϲώϲηιϲ, ἅπερ μοι φίλτατʼ ἐϲτὶ τῶν ἐμῶν.]
ἀδικῶ· λαβεῖν χρή μʼ ἀντὶ τοῦδε τοῦ κακοῦ
ἄδικόν τι παρὰ ϲοῦ· καὶ γὰρ Ἀγαμέμνων πατὴρ
ἀδίκωϲ ἀθροίϲαϲ Ἑλλάδʼ ἦλθʼ ὑπʼ Ἴλιον,
οὐκ ἐξαμαρτὼν αὐτὸϲ ἀλλʼ ἁμαρτίαν
τῆϲ ϲῆϲ γυναικὸϲ ἀδικίαν τʼ ἰώμενοϲ·
ἀπέδοτο δʼ, ὡϲ χρὴ τοῖϲ φίλοιϲι τοὺϲ φίλουϲ,
τὸ ϲῶμʼ ἀληθῶϲ, ϲοὶ παρʼ ἀϲπίδʼ ἐκπονῶν,
ὅπωϲ ϲὺ τὴν ϲὴν ἀπολάβοιϲ ξυνάορον.
ἀπότειϲον οὖν μοι ταὐτὸ τοῦτʼ ἐκεῖ λαβών,
μίαν πονήϲαϲ ἡμέραν, ἡμῶν ὕπερ
ϲωτήριοϲ ϲτάϲ, μὴ δέκʼ ἐκπλήϲαϲ ἔτη.
ἓν μὲν τόδʼ ἡμῖν ἀνθʼ ἐνὸϲ δοῦναί ϲε χρή·
ἃ δʼΑὐλὶϲ ἔλαβε ϲφάγιʼ ἐμῆϲ ὁμοϲπόρου,
ἐῶ ϲʼ ἔχειν ταῦθʼ· Ἑρμιόνην μὴ κτεῖνε ϲύ·
δεῖ γάρ ϲʼ ἐμοῦ πράϲϲοντοϲ ὡϲ πράϲϲω τὰ νῦν
πλέον φέρεϲθαι κἀμὲ ϲυγγνώμην ἔχειν.
ψυχὴν δʼ ἐμὴν δὸϲ τῶι ταλαιπώρωι πατρί
[κἀμῆϲ ἀδελφῆϲ, παρθένου μακρὸν χρόνον]·
θανὼν γὰρ οἶκον ὀρφανὸν λείψω πατρόϲ.
ἐρεῖϲ· Ἀδύνατον. αὐτὸ τοῦτο· τοὺϲ φίλουϲ
ἐν τοῖϲ κακοῖϲ χρὴ τοῖϲ φίλοιϲιν ὠφελεῖν·
ὅταν δʼ ὁ δαίμων εὖ διδῶι, τί δεῖ φίλων;
ἀρκεῖ γὰρ αὐτὸϲ ὁ θεὸϲ ὠφελεῖν θέλων.
φιλεῖν δάμαρτα πᾶϲιν Ἕλληϲιν δοκεῖϲ·
κοὐχ ὑποτρέχων ϲε τοῦτο θωπείαι λέγω·
ταύτηϲ ἱκνοῦμαί ϲʼ—ὦ μέλεοϲ ἐγώ, κακὸν
ἐϲ οἷον ἥκω. τί δέ; ταλαιπωρεῖν με δεῖ·
ὑπὲρ γὰρ οἴκου παντὸϲ ἱκετεύω τάδε.
ὦ πατρὸϲ ὅμαιμε θεῖε, τὸν κατὰ χθονὸϲ
θανόντʼ ἀκούειν τάδε δόκει, ποτωμένην
ψυχὴν ὑπὲρ ϲοῦ, καὶ λέγειν ἁγὼ λέγω.
[ταῦτʼ εἴϲ τε δάκρυα καὶ γόουϲ καὶ ϲυμφορὰϲ]
εἴρηκα κἀπήιτηκα, τὴν ϲωτηρίαν
θηρῶν, ὃ πάντεϲ κοὐκ ἐγὼ ζητῶ μόνοϲ.
Χο. κἀγώ ϲʼ ἱκνοῦμαι καὶ γυνή περ οὖϲʼ ὅμωϲ
τοῖϲ δεομένοιϲιν ὠφελεῖν· οἷόϲ τε δʼ εἶ.
Με. Ὀρέϲτʼ, ἐγώ τοι ϲὸν καταιδοῦμαι κάρα
καὶ ξυμπονῆϲαι ϲοῖϲ κακοῖϲι βούλομαι·
καὶ χρὴ γὰρ οὕτω τῶν ὁμαιμόνων κακὰ
ϲυνεκκομίζειν, δύναμιν ἢν διδῶι θεόϲ,
θνήιϲκοντα καὶ κτείνοντα τοὺϲ ἐναντίουϲ.
τοῦ δʼ αὖ δύναϲθαι πρὸϲ θεῶν χρήιζω τυχεῖν·
ἥκω γὰρ ἀνδρῶν ϲυμμάχων κενὸν δόρυ
ἔχων, πόνοιϲι μυρίοιϲ ἀλώμενοϲ,
ϲμικρᾶι ϲὺν ἀλκῆι τῶν λελειμμένων φίλων.
μάχηι μὲν οὖν ἂν οὐχ ὑπερβαλοίμεθα
Πελαϲγὸν Ἄργοϲ· εἰ δὲ μαλθακοῖϲ λόγοιϲ
δυναίμεθʼ, ἐνταῦθʼ ἐλπίδοϲ προήκομεν.
[ϲμικροῖϲι †μὲν γὰρ τὰ† μεγάλα πῶϲ ἕλοι τιϲ ἂν
πόνοιϲιν; ἀμαθὲϲ καὶ τὸ βούλεϲθαι τάδε.]
ὅταν γὰρ ἡβᾶι δῆμοϲ εἰϲ ὀργὴν πεϲών,
ὅμοιον ὥϲτε πῦρ καταϲβέϲαι λάβρον·
εἰ δʼ ἡϲύχωϲ τιϲ αὑτὸν ἐντείνοντι μὲν
χαλῶν ὑπείκοι καιρὸν εὐλαβούμενοϲ,
ἴϲωϲ ἂν ἐκπνεύϲειεν· ἢν δʼ ἀνῆι πνοάϲ,
τύχοιϲ ἂν αὐτοῦ ῥαιδίωϲ ὅϲον θέλειϲ.
[ἔνεϲτι δʼ οἶκτοϲ, ἔνι δὲ καὶ θυμὸϲ μέγαϲ,
καραδοκοῦντι κτῆμα τιμιώτατον.]
ἐλθὼν δʼ ἐγώ ϲοι Τυνδάρεων πειράϲομαι
πόλιν τε πεῖϲαι τῶι λίαν χρῆϲθαι καλῶϲ.
[καὶ ναῦϲ γὰρ ἐνταθεῖϲα πρὸϲ βίαν ποδὶ
ἔβαψεν, ἔϲτη δʼαὖθιϲ ἢν χαλᾶι πόδα.]
μιϲεῖ γὰρ ὁ θεὸϲ τὰϲ ἄγαν προθυμίαϲ,
μιϲοῦϲι δʼ ἀϲτοί· δεῖ δέ μʼ (οὐκ ἄλλωϲ λέγω)
ϲώιζειν ϲε ϲοφίαι, μὴ βίαι τῶν κρειϲϲόνων.
ἀλκῆι δέ ϲʼ οὐκ ἄν, ἧι ϲὺ δοξάζειϲ ἴϲωϲ,
ϲώϲαιμʼ ἄν· οὐ γὰρ ῥάιδιον λόγχηι μιᾶι
ϲτῆϲαι τροπαῖα τῶν κακῶν ἅ ϲοι πάρα.
[οὐ γάρ ποτʼ Ἄργουϲ γαῖαν εἰϲ τὸ μαλθακὸν
προϲηγόμεϲθα· νῦν δʼ ἀναγκαίωϲ ἔχει
δούλοιϲιν εἶναι τοῖϲ ϲοφοῖϲι τῆϲ τύχηϲ.]
Ορ. ὦ πλὴν γυναικὸϲ οὕνεκα ϲτρατηλατεῖν
τἄλλʼ οὐδέν, ὦ κάκιϲτε, τιμωρεῖν φίλοιϲ,
φεύγειϲ ἀποϲτραφείϲ με, τὰ δʼ Ἀγαμέμνονοϲ
φροῦδʼ; ἄφιλοϲ ἦϲθʼ ἄρʼ, ὦ πάτερ, πράϲϲων κακῶϲ.
οἴμοι, προδέδομαι, κοὐκέτʼ εἰϲὶν ἐλπίδεϲ
ὅπηι τραπόμενοϲ θάνατον Ἀργείων φύγω·
οὗτοϲ γὰρ ἦν μοι καταφυγὴ ϲωτηρίαϲ.
ἀλλʼ εἰϲορῶ γὰρ τόνδε φίλτατον βροτῶν
Πυλάδην δρόμωι ϲτείχοντα Φωκέων ἄπο,
ἡδεῖαν ὄψιν· πιϲτὸϲ ἐν κακοῖϲ ἀνὴρ
κρείϲϲων γαλήνηϲ ναυτίλοιϲιν εἰϲορᾶν.
ΠΥΛΑΔΗϹ θᾶϲϲον ἤ μʼ ἐχρῆν προβαίνων ἱκόμην διʼ ἄϲτεωϲ,
ϲύλλογον πόλεωϲ ἀκούϲαϲ ὄντʼ, ἰδὼν δʼ αὐτὸϲ ϲαφῶϲ
[ἐπὶ ϲὲ ϲύγγονόν τε τὴν ϲήν, ὡϲ κτενοῦνταϲ αὐτίκα].
τί τάδε; πῶϲ ἔχειϲ; τί πράϲϲειϲ, φίλταθʼ ἡλίκων ἐμοὶ
καὶ φίλων καὶ ϲυγγενείαϲ; πάντα γὰρ τάδʼ εἶ ϲύ μοι.
Ορ. οἰχόμεϲθʼ, ὡϲ ἐν βραχεῖ ϲοι τἀμὰ δηλώϲω κακά.
Πυ. ϲυγκαταϲκάπτοιϲ ἂν ἡμᾶϲ· κοινὰ γὰρ τὰ τῶν φίλων.
Ορ. Μενέλεωϲ κάκιϲτοϲ ἐϲ ἐμὲ καὶ καϲιγνήτην ἐμήν …
Πυ. εἰκότωϲ, κακῆϲ γυναικὸϲ ἄνδρα γίγνεϲθαι κακόν.
Ορ. ὥϲπερ οὐκ ἐλθὼν ἔμοιγε ταὐτὸν ἀπέδωκεν μολών.
Πυ. ἦ γάρ ἐϲτιν ὡϲ ἀληθῶϲ τήνδʼ ἀφιγμένοϲ χθόνα;
Ορ. χρόνιοϲ· ἀλλʼ ὅμωϲ τάχιϲτα κακὸϲ ἐφωράθη φίλοιϲ.
Πυ. καὶ δάμαρτα τὴν κακίϲτην ναυϲτολῶν ἐλήλυθεν;
Ορ. οὐκ ἐκεῖνοϲ ἀλλʼ ἐκείνη κεῖνον ἐνθάδʼ ἤγαγεν.
Πυ. ποῦ ʼϲτὶν ἣ πλείϲτουϲ Ἀχαιῶν ὤλεϲεν γυνὴ μία;
Ορ. ἐν δόμοιϲ ἐμοῖϲιν, εἰ δὴ τούϲδʼ ἐμοὺϲ καλεῖν χρεών.
Πυ. ϲὺ δὲ τίναϲ λόγουϲ ἔλεξαϲ ϲοῦ καϲιγνήτωι πατρόϲ;
Ορ. μή μʼ ἰδεῖν θανόνθʼ ὑπʼ ἀϲτῶν καὶ καϲιγνήτην ἐμήν.
Πυ. πρὸϲ θεῶν, τί πρὸϲ τάδʼ εἶπε; τόδε γὰρ εἰδέναι θέλω.
Ορ. ηὐλαβεῖθʼ, ὃ τοῖϲ φίλοιϲι δρῶϲιν οἱ κακοὶ φίλοι.
Πυ. ϲκῆψιν ἐϲ ποίαν προβαίνων; τοῦτο πάντʼ ἔχω μαθών.
Ορ. οὗτοϲ ἦλθʼ, ὁ τὰϲ ἀρίϲταϲ θυγατέραϲ ϲπείραϲ πατήρ.
Πυ. Τυνδάρεων λέγειϲ· ἴϲωϲ ϲοι θυγατέροϲ θυμούμενοϲ.
Ορ. αἰϲθάνηι· τὸ τοῦδε κῆδοϲ μᾶλλον εἵλετʼ ἢ πατρόϲ.
Πυ. κοὐκ ἐτόλμηϲεν πόνων ϲῶν ἀντιλάζυϲθαι παρών;
Ορ. οὐ γὰρ αἰχμητὴϲ πέφυκεν, ἐν γυναιξὶ δʼ ἄλκιμοϲ.
Πυ. ἐν κακοῖϲ ἄρʼ εἶ μεγίϲτοιϲ· καί ϲʼ ἀναγκαῖον θανεῖν;
Ορ. ψῆφον ἀμφʼ ἡμῶν πολίταϲ ἐπὶ φόνωι θέϲθαι χρεών.
Πυ. ἣ κρινεῖ τί χρῆμα; λέξον· διὰ φόβου γὰρ ἔρχομαι.
Ορ. ἢ θανεῖν ἢ ζῆν· ὁ μῦθοϲ οὐ μακρὸϲ μακρῶν πέρι.
Πυ. φεῦγέ νυν λιπὼν μέλαθρα ϲὺν καϲιγνήτηι ϲέθεν.
Ορ. οὐχ ὁρᾶιϲ; φυλαϲϲόμεϲθα φρουρίοιϲι πανταχῆι.
Πυ. εἶδον ἄϲτεωϲ ἀγυιὰϲ τεύχεϲιν πεφαργμέναϲ.
Ορ. ὡϲπερεὶ πόλιϲ πρὸϲ ἐχθρῶν ϲῶμα πυργηρούμεθα.
Πυ. κἀμὲ νῦν ὅρα τί πάϲχω· καὶ γὰρ αὐτὸϲ οἴχομαι.
Ορ. πρὸϲ τίνοϲ; τοῦτʼ ἂν προϲείη τοῖϲ ἐμοῖϲ κακοῖϲ κακόν.
Πυ. Ϲτρόφιοϲ ἤλαϲέν μʼ ἀπʼ οἴκων φυγάδα θυμωθεὶϲ πατήρ.
Ορ. ἴδιον ἢ κοινὸν πολίταιϲ ἐπιφέρων ἔγκλημά τι;
Πυ. ὅτι ϲυνηράμην φόνον ϲοι μητρόϲ, ἀνόϲιον λέγων.
Ορ. ὦ τάλαϲ, ἔοικε καὶ ϲὲ τἀμὰ λυπήϲειν κακά.
Πυ. οὐχὶ Μενέλεω τρόποιϲι χρώμεθʼ· οἰϲτέον τάδε.
Ορ. οὐ φοβῆι μή ϲʼ Ἄργοϲ ὥϲπερ κἄμʼ ἀποκτεῖναι θέληι;
Πυ. οὐ προϲήκομεν κολάζειν τοῖϲδε, Φωκέων δὲ γῆι.
Ορ. δεινὸν οἱ πολλοί, κακούργουϲ ὅταν ἔχωϲι προϲτάταϲ.
Πυ. ἀλλʼ ὅταν χρηϲτοὺϲ λάβωϲι, χρηϲτὰ βουλεύουϲʼ ἀεί.
Ορ. εἶἑν· ἐϲ κοινὸν λέγειν χρή.
Πυ. τίνοϲ ἀναγκαίου πέρι;
Ορ. εἰ λέγοιμʼ ἀϲτοῖϲιν ἐλθών …
Πυ. ὡϲ ἔδραϲαϲ ἔνδικα;
Ορ. πατρὶ τιμωρῶν ἐμαυτοῦ;
Πυ. μὴ λάβωϲί ϲʼ ἄϲμενοι.
Ορ. ἀλλʼ ὑποπτήξαϲ ϲιωπῆι κατθάνω;
Πυ. δειλὸν τόδε.
Ορ. πῶϲ ἂν οὖν δρώιην;
Πυ. ἔχειϲ τινʼ, ἢν μένηιϲ, ϲωτηρίαν;
Ορ. οὐκ ἔχω.
Πυ. μολόντι δʼ ἐλπίϲ ἐϲτι ϲωθῆναι κακῶν;
Ορ. εἰ τύχοι, γένοιτʼ ἄν.
Πυ. οὔκουν τοῦτο κρεῖϲϲον ἢ μένειν;
Ορ. ἀλλὰ δῆτʼ ἔλθω;
Πυ. θανὼν γοῦν ὧδε κάλλιον θανῆι.
Ορ. εὖ λέγειϲ· φεύγω τὸ δειλὸν τῆιδε.
Πυ. μᾶλλον ἢ μένων.
Ορ. καὶ τὸ πρᾶγμά γʼ ἔνδικόν μοι.
Πυ. τοῦ δοκεῖν ἔχου μόνον.
Ορ. καί τιϲ ἄν γέ μʼ οἰκτίϲειε …
Πυ. μέγα γὰρ ηὑγένειά ϲου.
Ορ. θάνατον ἀϲχάλλων πατρῶιον.
Πυ. πάντα ταῦτʼ ἐν ὄμμαϲιν.
Ορ. ἰτέον, ὡϲ ἄνανδρον ἀκλεῶϲ κατθανεῖν.
Πυ. αἰνῶ τάδε.
Ορ. ἦ λέγωμεν οὖν ἀδελφῆι ταῦτʼ ἐμῆι;
Πυ. μὴ πρὸϲ θεῶν.
Ορ. δάκρυα γοῦν γένοιτʼ ἄν.
Πυ. οὔκουν οὗτοϲ οἰωνὸϲ μέγαϲ;
Ορ. δηλαδὴ ϲιγᾶν ἄμεινον.
Πυ. τῶι χρόνωι γε κερδανεῖϲ.
Ορ. κεῖνό μοι μόνον πρόϲαντεϲ …
Πυ. τί τόδε καινὸν αὖ λέγειϲ;
Ορ. μὴ θεαί μʼ οἴϲτρωι κατάϲχωϲʼ.
Πυ. ἀλλὰ κηδεύϲω ϲʼ ἐγώ.
Ορ. δυϲχερὲϲ ψαύειν νοϲοῦντοϲ ἀνδρόϲ.
Πυ. οὐκ ἔμοιγε ϲοῦ.
Ορ. εὐλαβοῦ λύϲϲηϲ μεταϲχεῖν τῆϲ ἐμῆϲ.
Πυ. τὸ δʼ οὖν ἴτω.
Ορ. οὐκ ἄρʼ ὀκνήϲειϲ;
Πυ. ὄκνοϲ γὰρ τοῖϲ φίλοιϲ κακὸν μέγα.
Ορ. ἕρπε νυν οἴαξ ποδόϲ μοι …
Πυ. φίλα γʼ ἔχων κηδεύματα.
Ορ. καί με πρὸϲ τύμβον πόρευϲον πατρόϲ.
Πυ. ὡϲ τί δὴ τόδε;
Ορ. ὥϲ νιν ἱκετεύϲω με ϲῶϲαι.
Πυ. τό γε δίκαιον ὧδʼ ἔχει.
Ορ. μητέροϲ δὲ μὴ ʼϲίδοιμι μνῆμα.
Πυ. πολεμία γὰρ ἦν.
ἀλλʼ ἔπειγʼ, ὡϲ μή ϲε πρόϲθε ψῆφοϲ Ἀργείων ἕληι,
περιβαλὼν πλευροῖϲ ἐμοῖϲι πλευρὰ νωχελῆ νόϲωι·
ὡϲ ἐγὼ διʼ ἄϲτεώϲ ϲε, ϲμικρὰ φροντίζων ὄχλου,
οὐδὲν αἰϲχυνθεὶϲ ὀχήϲω. ποῦ γὰρ ὢν δείξω φίλοϲ,
εἴ †ϲε μὴ ʼν δειναῖϲιν ὄντα† ϲυμφοραῖϲ ἐπαρκέϲω;
Ορ. τοῦτʼ ἐκεῖνο· κτᾶϲθʼ ἑταίρουϲ, μὴ τὸ ϲυγγενὲϲ μόνον·
ὡϲ ἀνὴρ ὅϲτιϲ τρόποιϲι ϲυντακῆι, θυραῖοϲ ὤν,
μυρίων κρείϲϲων ὁμαίμων ἀνδρὶ κεκτῆϲθαι φίλοϲ.
[ϲτρ.
Χο. ὁ μέγαϲ ὄλβοϲ ἅ τʼ ἀρετὰ
μέγα φρονοῦϲʼ ἀνʼ Ἑλλάδα καὶ
παρὰ Ϲιμουντίοιϲ ὀχετοῖϲ
πάλιν ἀνῆλθʼ ἐξ εὐτυχίαϲ Ἀτρείδαιϲ
πάλιν παλαιᾶϲ ἀπὸ ϲυμφορᾶϲ δόμων,
ὁπότε χρυϲέαϲ ἔριϲ ἀρ-
νὸϲ †ἤλυθε† Τανταλίδαιϲ
οἰκτρότατα θοινάματα καὶ
ϲφάγια γενναίων τεκέων·
ὅθεν πόνωι πόνοϲ ἐξαμεί-
βων διʼ αἵματοϲ οὐ προλεί-
πει διϲϲοῖϲιν Ἀτρείδαιϲ.
[ἀντ.
τὸ καλὸν οὐ καλόν, τοκέων
πυριγενεῖ τεμεῖν παλάμαι
χρόα, μελάνδετον δὲ φόνωι
ξίφοϲ ἐϲ αὐγὰϲ ἀελίοιο δεῖξαι·
τὸ δʼ εὖ κακουργεῖν ἀϲέβεια ποικίλα
κακοφρόνων τʼ ἀνδρῶν παράνοι-
α. θανάτου γὰρ ἀμφὶ φόβωι
Τυνδαρὶϲ ἰάχηϲε τάλαι-
να· Τέκνον, οὐ τολμᾶιϲ ὅϲια
κτείνων ϲὰν ματέρα· μὴ πατρώι-
αν τιμῶν χάριν ἐξανά-
ψηι δύϲκλειαν ἐϲ αἰεί.
[ἐπωιδ.
τίϲ νόϲοϲ ἢ τίνα δάκρυα καὶ
τίϲ ἔλεοϲ μείζων κατὰ γᾶν
ἢ ματροκτόνον αἷμα χειρὶ θέϲθαι;
οἷον ἔργον τελέϲαϲ
βεβάκχευται μανίαιϲ,
Εὐμενίϲι θήραμα, φόβον
δρομάϲι δινεύων βλεφάροιϲ,
Ἀγαμεμνόνιοϲ παῖϲ.
ὦ μέλεοϲ, ματρὸϲ ὅτʼ ἐκ
χρυϲεοπηνήτων φαρέων
μαϲτὸν ὑπερτέλλοντʼ ἐϲιδὼν
ϲφάγιον ἔθετο ματέρα, πατρώι-
ων παθέων ἀμοιβάν.
Ηλ. γυναῖκεϲ, ἦ που τῶνδʼ ἀφώρμηται δόμων
τλήμων Ὀρέϲτηϲ θεομανεῖ λύϲϲηι δαμείϲ;
Χο. ἥκιϲτα· πρὸϲ δʼ Ἀργεῖον οἴχεται λεών
[ψυχῆϲ ἀγῶνα τὸν προκείμενον πέρι
δώϲων, ἐν ὧι ζῆν ἢ θανεῖν ὑμᾶϲ χρεών].
Ηλ. οἴμοι· τί χρῆμʼ ἔδραϲε; τίϲ δʼ ἔπειϲέ νιν;
Χο. Πυλάδηϲ· ἔοικε δʼ οὐ μακρὰν ὅδʼ ἄγγελοϲ
λέξειν τὰ κεῖθεν ϲοῦ καϲιγνήτου πέρι.
ΑΓΓΕΛΟϹ [ὦ τλῆμον, ὦ δύϲτηνε τοῦ ϲτρατηλάτου]
Ἀγαμέμνονοϲ παῖ, πότνιʼ Ἠλέκτρα, λόγουϲ
ἄκουϲον οὕϲ ϲοι δυϲτυχεῖϲ ἥκω φέρων.
Ηλ. αἰαῖ, διοιχόμεϲθα· δῆλοϲ εἶ λόγωι.
[κακῶν γὰρ ἥκειϲ, ὡϲ ἔοικεν, ἄγγελοϲ.]
Αγ. ψήφωι Πελαϲγῶν ϲὸν καϲίγνητον θανεῖν
καὶ ϲʼ, ὦ τάλαινʼ, ἔδοξε τῆιδʼ ἐν ἡμέραι.
Ηλ. οἴμοι· προϲῆλθεν ἐλπίϲ, ἣν φοβουμένη
πάλαι τὸ μέλλον ἐξετηκόμην γόοιϲ.
ἀτὰρ τίϲ ἁγών, τίνεϲ ἐν Ἀργείοιϲ λόγοι
καθεῖλον ἡμᾶϲ κἀπεκύρωϲαν θανεῖν;
λέγʼ, ὦ γεραιέ· πότερα λευϲίμωι χερὶ
ἢ διὰ ϲιδήρου πνεῦμʼ ἀπορρῆξαί με δεῖ,
κοινὰϲ ἀδελφῶι ϲυμφορὰϲ κεκτημένην;
Αγ. ἐτύγχανον μὲν ἀγρόθεν πυλῶν ἔϲω
βαίνων, πυθέϲθαι δεόμενοϲ τά τʼ ἀμφὶ ϲοῦ
τά τʼ ἀμφʼ Ὀρέϲτου· ϲῶι γὰρ εὔνοιαν πατρὶ
ἀεί ποτʼ εἶχον, καί μʼ ἔφερβε ϲὸϲ δόμοϲ
πένητα μέν, χρῆϲθαι δὲ γενναῖον φίλοιϲ.
ὁρῶ δʼ ὄχλον ϲτείχοντα καὶ θάϲϲοντʼ ἄκραν,
οὗ φαϲι πρῶτον Δαναὸν Αἰγύπτωι δίκαϲ
διδόντʼ ἀθροῖϲαι λαὸν ἐϲ κοινὰϲ ἕδραϲ.
ἀϲτῶν δὲ δή τινʼ ἠρόμην ἄθροιϲμʼ ἰδών·
Τί καινὸν Ἄργει; μῶν τι πολεμίων πάρα
ἄγγελμʼ ἀνεπτέρωκε Δαναϊδῶν πόλιν;
ὁ δʼ εἶπʼ· Ὀρέϲτην κεῖνον οὐχ ὁρᾶιϲ πέλαϲ
ϲτείχοντʼ, ἀγῶνα θανάϲιμον δραμούμενον;
ὁρῶ δʼ ἄελπτον φάϲμʼ, ὃ μήποτʼ ὤφελον,
Πυλάδην τε καὶ ϲὸν ϲύγγονον ϲτείχονθʼ ὁμοῦ,
τὸν μὲν κατηφῆ καὶ παρειμένον νόϲωι,
τὸν δʼ ὥϲτʼ ἀδελφὸν ἴϲα φίλωι λυπούμενον,
νόϲημα κηδεύοντα παιδαγωγίαι.
ἐπεὶ δὲ πλήρηϲ ἐγένετʼ Ἀργείων ὄχλοϲ,
κῆρυξ ἀναϲτὰϲ εἶπε· Τίϲ χρήιζει λέγειν,
πότερον Ὀρέϲτην κατθανεῖν ἢ μὴ χρεών,
μητροκτονοῦντα; κἀπὶ τῶιδʼ ἀνίϲταται
Ταλθύβιοϲ, ὃϲ ϲῶι πατρὶ ϲυνεπόρθει Φρύγαϲ·
ἔλεξε δʼ, ὑπὸ τοῖϲ δυναμένοιϲιν ὢν ἀεί,
διχόμυθα, πατέρα μὲν ϲὸν ἐκπαγλούμενοϲ,
ϲὸν δʼ οὐκ ἐπαινῶν ϲύγγονον, καλοὺϲ κακοὺϲ
λόγουϲ ἑλίϲϲων, ὅτι καθιϲταίη νόμουϲ
ἐϲ τοὺϲ τεκόνταϲ οὐ καλούϲ· τὸ δʼ ὄμμʼ ἀεὶ
φαιδρωπὸν ἐδίδου τοῖϲιν Αἰγίϲθου φίλοιϲ.
[τὸ γὰρ γένοϲ τοιοῦτον· ἐπὶ τὸν εὐτυχῆ
πηδῶϲʼ ἀεὶ κήρυκεϲ· ὅδε δʼ αὐτοῖϲ φίλοϲ,
ὃϲ ἂν δύνηται πόλεοϲ ἔν τʼ ἀρχαῖϲιν ἦι.]
ἐπὶ τῶιδε δʼ ἠγόρευε Διομήδηϲ ἄναξ·
οὗτοϲ κτανεῖν μὲν οὔτε ϲʼ οὔτε ϲύγγονον
εἴα, φυγῆι δὲ ζημιοῦνταϲ εὐϲεβεῖν.
ἐπερρόθηϲαν δʼ οἱ μὲν ὡϲ καλῶϲ λέγοι,
οἱ δʼ οὐκ ἐπήινουν. κἀπὶ τῶιδʼ ἀνίϲταται
ἀνήρ τιϲ ἀθυρόγλωϲϲοϲ, ἰϲχύων θράϲει·
[Ἀργεῖοϲ οὐκ Ἀργεῖοϲ, ἠναγκαϲμένοϲ,
θορύβωι τε πίϲυνοϲ κἀμαθεῖ παρρηϲίαι,
πιθανὸϲ ἔτʼ αὐτοὺϲ περιβαλεῖν κακῶι τινι.
ὅταν γὰρ ἡδύϲ τιϲ λόγοιϲ φρονῶν κακῶϲ
πείθηι τὸ πλῆθοϲ, τῆι πόλει κακὸν μέγα·
ὅϲοι δὲ ϲὺν νῶι χρηϲτὰ βουλεύουϲʼ ἀεί,
κἂν μὴ παραυτίκʼ, αὖθίϲ εἰϲι χρήϲιμοι
πόλει. θεᾶϲθαι δʼ ὧδε χρὴ τὸν προϲτάτην
ἰδόνθʼ· ὅμοιον γὰρ τὸ χρῆμα γίγνεται
τῶι τοὺϲ λόγουϲ λέγοντι καὶ τιμωμένωι.]
ὃϲ εἶπʼ Ὀρέϲτην καὶ ϲʼ ἀποκτεῖναι πέτροιϲ
βάλλονταϲ, ὑπὸ δʼ ἔτεινε Τυνδάρεωϲ λόγουϲ
[τῶι ϲφὼ κατακτείνοντι τοιούτουϲ λέγειν].
ἄλλοϲ δʼ ἀναϲτὰϲ ἔλεγε τῶιδʼ ἐναντία,
μορφῆι μὲν οὐκ εὐωπόϲ, ἀνδρεῖοϲ δʼ ἀνήρ,
ὀλιγάκιϲ ἄϲτυ κἀγορᾶϲ χραίνων κύκλον,
αὐτουργόϲ, οἵπερ καὶ μόνοι ϲώιζουϲι γῆν,
ξυνετὸϲ δέ, χωρεῖν ὁμόϲε τοῖϲ λόγοιϲ θέλων,
ἀκέραιον ἀνεπίπληκτον ἠϲκηκὼϲ βίον·
ὃϲ εἶπʼ Ὀρέϲτην παῖδα τὸν Ἀγαμέμνονοϲ
ϲτεφανοῦν, ὃϲ ἠθέληϲε τιμωρεῖν πατρί,
κακὴν γυναῖκα κἄθεον κατακτανών,
ἣ κεῖνʼ ἀφήιρει, μήθʼ ὁπλίζεϲθαι χέρα
μήτε ϲτρατεύειν ἐκλιπόντα δώματα,
εἰ τἄνδον οἰκουρήμαθʼ οἱ λελειμμένοι
φθεροῦϲιν, ἀνδρῶν εὔνιδαϲ λωβώμενοι.
καὶ τοῖϲ γε χρηϲτοῖϲ εὖ λέγειν ἐφαίνετο.
κοὐδεὶϲ ἔτʼ εἶπε· ϲὸϲ δʼ ἐπῆλθε ϲύγγονοϲ,
ἔλεξε δʼ· Ὦ γῆν Ἰνάχου κεκτημένοι
[πάλαι Πελαϲγοί, Δαναΐδαι δεύτερον],
ὑμῖν ἀμύνων οὐδὲν ἧϲϲον ἢ πατρὶ
ἔκτεινα μητέρʼ· εἰ γὰρ ἀρϲένων φόνοϲ
ἔϲται γυναιξὶν ὅϲιοϲ, οὐ φθάνοιτʼ ἔτʼ ἂν
θνήιϲκοντεϲ, ἢ γυναιξὶ δουλεύειν χρεών.
[τοὐναντίον δὲ δράϲετʼ ἢ δρᾶϲαι χρεών·
νῦν μὲν γὰρ ἡ προδοῦϲα λέκτρʼ ἐμοῦ πατρὸϲ
τέθνηκεν· εἰ δὲ δὴ κατακτενεῖτʼ ἐμέ,
ὁ νόμοϲ ἀνεῖται, κοὐ φθάνοι θνήιϲκων τιϲ ἄν·
ὡϲ τῆϲ γε τόλμηϲ οὐ ϲπάνιϲ γενήϲεται.]
ἀλλʼ οὐκ ἔπειθʼ ὅμιλον, εὖ δοκῶν λέγειν·
νικᾶι δʼ ἐκεῖνοϲ ὁ κακὸϲ ἐν πλήθει χερῶν,
ὃϲ ἠγόρευϲε ϲύγγονον ϲέ τε κτανεῖν.
μόλιϲ δʼ ἔπειϲε μὴ πετρούμενοϲ θανεῖν
τλήμων Ὀρέϲτηϲ· αὐτόχειρι δὲ ϲφαγῆι
ὑπέϲχετʼ ἐν τῆιδʼ ἡμέραι λείψειν βίον
ϲὺν ϲοί. πορεύει δʼ αὐτὸν ἐκκλήτων ἄπο
Πυλάδηϲ δακρύων, ϲὺν δʼ ὁμαρτοῦϲιν φίλοι
κλαίοντεϲ, οἰκτίροντεϲ· ἔρχεται δέ ϲοι
πικρὸν θέαμα καὶ πρόϲοψιϲ ἀθλία.
ἀλλʼ εὐτρέπιζε φάϲγανʼ ἢ βρόχον δέρηι,
ὡϲ δεῖ λιπεῖν ϲε φέγγοϲ· ηὑγένεια δὲ
οὐδέν ϲʼ ἐπωφέληϲεν, οὐδʼ ὁ Πύθιον
τρίποδα καθίζων Φοῖβοϲ, ἀλλʼ ἀπώλεϲεν.
[Χο. ὦ δυϲτάλαινα παρθένʼ, ὡϲ ξυνηρεφὲϲ
πρόϲωπον ἐϲ γῆν ϲὸν βαλοῦϲʼ ἄφθογγοϲ εἶ,
ὡϲ ἐϲ ϲτεναγμοὺϲ καὶ γόουϲ δραμουμένη.]
[ϲτρ.
Χο. κατάρχομαι ϲτεναγμόν, ὦ Πελαϲγία,
τιθεῖϲα λευκὸν ὄνυχα διὰ παρηΐδων,
αἱματηρὸν ἄταν,
κτύπον τε κρατόϲ, ὃν ἔλαχʼ ἁ κατὰ χθονὸϲ
νερτέρων †Περϲέφαϲϲα καλλίπαιϲ θεά†.
ἰαχείτω δὲ γᾶ
Κυκλωπία, ϲίδαρον ἐπὶ
κάρα τιθεῖϲα κούριμον,
πήματʼ οἴκων.
ἔλεοϲ ἔλεοϲ ὅδʼ ἔρχεται
τῶν θανουμένων ὕπερ,
ϲτρατηλατᾶν Ἑλλάδοϲ ποτʼ ὄντων.
[ἀντ.
βέβακε γὰρ βέβακεν, οἴχεται τέκνων
πρόπαϲα γέννα Πέλοποϲ ὅ τʼ ἐπὶ μακαρίοιϲ
ζῆλοϲ ὤν ποτʼ οἴκοιϲ·
φθόνοϲ νιν εἷλε θεόθεν ἅ τε δυϲμενὴϲ
φοινία ψῆφοϲ ἐν πολίταιϲ.
ἰώ, ὦ πανδάκρυτʼ
ἐφαμέρων ἔθνη πολύπο-
να, λεύϲϲεθʼ ὡϲ παρʼ ἐλπίδαϲ
μοῖρα βαίνει.
ἕτερα δʼ ἕτερον ἀμείβεται
πήματʼ ἐν χρόνωι μακρῶι·
βροτῶν δʼ ὁ πᾶϲ ἀϲτάθμητοϲ αἰών.
⟨Ηλ.⟩ μόλοιμι τὰν οὐρανοῦ
μέϲον χθονόϲ ⟨τε⟩ τεταμέναν
αἰωρήμαϲιν
πέτραν ἁλύϲεϲι χρυϲέαιϲ,
φερομέναν δίναιϲι,
βῶλον ἐξ Ὀλύμπου,
ἵνʼ ἐν θρήνοιϲιν ἀναβοάϲω
γέροντι πατέρι Ταντάλωι,
ὃϲ ἔτεκεν ἔτεκε γενέτοραϲ ἐμέθεν, δόμων
ἃϲ κατεῖδον ἄταϲ·
ποτανὸν μὲν δίωγμα πώλων,
τεθριπποβάμονι ϲτόλωι
Πέλοψ ὅτʼ ἐπὶ πελάγεϲι διε-
δίφρευϲε Μυρτίλου φόνον
δικὼν ἐϲ οἶδμα πόντου,
λευκοκύμοϲιν πρὸϲ Γεραιϲτίαιϲ
ποντίων ϲάλων
ἀϊόϲιν ἁρματεύϲαϲ·
ὅθεν δόμοιϲι τοῖϲ ἐμοῖϲ
ἦλθʼ ἀρὰ πολύϲτονοϲ,
[λόχευμα ποιμνίοιϲι Μαιάδοϲ τόκου]
τὸ χρυϲόμαλλον ἀρνὸϲ ὁπό-
τε γένετο τέραϲ †ὀλοὸν
Ἀτρέωϲ ἱπποβότα†·
ὅθεν Ἔριϲ τό τε πτερωτὸν
Ἁλίου μετέβαλεν ἅρμα,
τὰν πρὸϲ ἑϲπέραν κέλευθον
οὐρανοῦ †προϲαρμόϲαϲ
μονόπωλον ἐϲ Ἀῶ†,
ἑπταπόρου τε δραμήματα Πλειάδοϲ
εἰϲ ὁδὸν ἄλλαν Ζεὺϲ μεταβάλλει
†τῶιδέ τʼ ἀμείβει† θανάτουϲ θανά-
των τά τʼ ἐπώνυμα δεῖπνα Θυέϲτου
λέκτρα τε Κρήϲϲαϲ Ἀερόπαϲ δολί-
αϲ δολίοιϲι γάμοιϲ· τὰ πανύϲτατα δʼ
εἰϲ ἐμὲ καὶ γενέταν ἐμὸν ἤλυθε
δόμων πολυπόνοιϲ ἀνάγκαιϲ.
Χο. καὶ μὴν ὅδε ϲὸϲ ϲύγγονοϲ ἕρπει
ψήφωι θανάτου κατακυρωθείϲ,
ὅ τε πιϲτότατοϲ πάντων Πυλάδηϲ,
ἰϲάδελφοϲ ἀνήρ,
†ἰθύνων νοϲερὸν κῶλον Ὀρέϲτου†,
ποδὶ κηδοϲύνωι παράϲειροϲ.
Ηλ. οἲ ʼγώ· πρὸ τύμβου γάρ ϲʼ ὁρῶϲʼ ἀναϲτένω,
ἀδελφέ, καὶ πάροιθε νερτέρου πυρᾶϲ.
οἲ ʼγὼ μάλʼ αὖθιϲ· ὥϲ ϲʼ ἰδοῦϲʼ ἐν ὄμμαϲιν
πανυϲτάτην πρόϲοψιν ἐξέϲτην φρενῶν.
Ορ. οὐ ϲίγʼ ἀφεῖϲα τοὺϲ γυναικείουϲ γόουϲ
ϲτέρξειϲ τὰ κρανθέντʼ; οἰκτρὰ μὲν τάδʼ, ἀλλʼ ὅμωϲ
[φέρειν ϲʼ ἀνάγκη τὰϲ παρεϲτώϲαϲ τύχαϲ].
Ηλ. καὶ πῶϲ ϲιωπῶ; φέγγοϲ εἰϲορᾶν θεοῦ
τόδʼ οὐκέθʼ ἡμῖν τοῖϲ ταλαιπώροιϲ μέτα.
Ορ. ϲὺ μή μʼ ἀπόκτεινʼ· ἅλιϲ ὑπʼ Ἀργείαϲ χερὸϲ
τέθνηχʼ ὁ τλήμων· τὰ δὲ παρόντʼ ἔα κακά.
Ηλ. ὦ μέλεοϲ ἥβηϲ ϲῆϲ, Ὀρέϲτα, καὶ πότμου
θανάτου τʼ ἀώρου· ζῆν ἐχρῆν ϲʼ, ὅτʼ οὐκέτʼ εἶ.
Ορ. μὴ πρὸϲ θεῶν μοι περιβάληιϲ ἀνανδρίαν,
ἐϲ δάκρυα πορθμεύουϲʼ ὑπομνήϲει κακῶν.
Ηλ. θανούμεθʼ· οὐχ οἷόν τε μὴ ϲτένειν κακά·
πᾶϲιν γὰρ οἰκτρὸν ἡ φίλη ψυχὴ βροτοῖϲ.
Ορ. τόδʼ ἦμαρ ἡμῖν κύριον· δεῖ δʼ ἢ βρόχουϲ
ἅπτειν κρεμαϲτοὺϲ ἢ ξίφοϲ θήγειν χερί.
Ηλ. ϲύ νύν μʼ, ἀδελφέ, μή τιϲ Ἀργείων κτάνηι,
ὕβριϲμα θέμενοϲ τὸν Ἀγαμέμνονοϲ δόμον.
Ορ. ἅλιϲ τὸ μητρὸϲ αἷμʼ· ἐγὼ δέ ϲʼ οὐ κτενῶ,
ἀλλʼ αὐτόχειρι θνῆιϲχʼ ὅτωι βούληι τρόπωι.
Ηλ. ἔϲται τάδʼ· οὐδὲν ϲοῦ ξίφει λελείψομαι·
ἀλλʼ ἀμφιθεῖναι ϲῆι δέρηι θέλω χέραϲ.
Ορ. τέρπου κενὴν ὄνηϲιν, εἰ τερπνὸν τόδε,
θανάτου πέλαϲ βεβῶϲι περιβαλεῖν χέραϲ.
Ηλ. ὦ φίλτατʼ, ὦ ποθεινὸν ἥδιϲτόν τʼ ἔχων
†τῆϲ ϲῆϲ ἀδελφῆϲ ὄνομα† καὶ ψυχὴν μίαν.
Ορ. ἔκ τοί μʼ ἔτηξαϲ· καί ϲʼ ἀμείψαϲθαι θέλω
φιλότητι χειρῶν· τί γὰρ ἔτʼ αἰδοῦμαι τάλαϲ;
[ὦ ϲτέρνʼ ἀδελφῆϲ, ὦ φίλον πρόϲπτυγμʼ ἐμόν,
τάδʼ ἀντὶ παίδων καὶ γαμηλίου λέχουϲ
προϲφθέγματʼ ἀμφοῖν τοῖϲ ταλαιπώροιϲ πάρα.]
Ηλ. φεῦ·
πῶϲ ἂν ξίφοϲ νὼ ταὐτόν, εἰ θέμιϲ, κτάνοι
καὶ μνῆμα δέξαιθʼ ἕν, κέδρου τεχνάϲματα;
Ορ. ἥδιϲτʼ ἂν εἴη ταῦθʼ· ὁρᾶιϲ δὲ δὴ φίλων
ὡϲ ἐϲπανίϲμεθʼ, ὥϲτε κοινωνεῖν τάφου.
Ηλ. οὐδʼ εἶφʼ ὑπὲρ ϲοῦ μὴ θανεῖν ϲπουδὴν ἔχων
Μενέλαοϲ ὁ κακόϲ, ὁ προδότηϲ τοὐμοῦ πατρόϲ;
Ορ. οὐδʼ ὄμμʼ ἔδειξεν, ἀλλʼ ἐπὶ ϲκήπτροιϲ ἔχων
τὴν ἐλπίδʼ ηὐλαβεῖτο μὴ ϲώιζειν φίλουϲ.
ἀλλʼ εἷʼ ὅπωϲ γενναῖα κἀγαμέμνονοϲ
δράϲαντε κατθανούμεθʼ ἀξιώτατα.
κἀγὼ μὲν εὐγένειαν ἀποδείξω πόλει,
παίϲαϲ πρὸϲ ἧπαρ φαϲγάνωι· ϲὲ δʼ αὖ χρεὼν
ὅμοια πράϲϲειν τοῖϲ ἐμοῖϲ τολμήμαϲιν.
Πυλάδη, ϲὺ δʼ ἡμῖν τοῦ φόνου γενοῦ βραβεύϲ,
καὶ κατθανόντοιν εὖ περίϲτειλον δέμαϲ
θάψον τε κοινῆι πρὸϲ πατρὸϲ τύμβον φέρων.
καὶ χαῖρʼ· ἐπʼ ἔργον δʼ, ὡϲ ὁρᾶιϲ, πορεύομαι.
Πυ. ἐπίϲχεϲ· ἓν μὲν πρῶτά ϲοι μομφὴν ἔχω,
εἰ ζῆν με χρήιζειν ϲοῦ θανόντοϲ ἤλπιϲαϲ.
Ορ. τί γὰρ προϲήκει κατθανεῖν ϲʼ ἐμοῦ μέτα;
Πυ. ἤρου; τί δὲ ζῆν ϲῆϲ ἑταιρίαϲ ἄτερ;
Ορ. οὐκ ἔκτανεϲ ϲὺ μητέρʼ, ὡϲ ἐγὼ τάλαϲ.
Πυ. ϲὺν ϲοί γε κοινῆι· ταὐτὰ καὶ πάϲχειν με δεῖ.
Ορ. ἀπόδοϲ τὸ ϲῶμα πατρί, μὴ ϲύνθνηιϲκέ μοι.
ϲοὶ μὲν γάρ ἐϲτι πόλιϲ, ἐμοὶ δʼ οὐκ ἔϲτι δή,
καὶ δῶμα πατρὸϲ καὶ μέγαϲ πλούτου λιμήν·
γάμων δὲ τῆϲ μὲν δυϲπότμου τῆϲδʼ ἐϲφάληϲ,
ἥν ϲοι κατηγγύηϲʼ ἑταιρίαν ϲέβων·
ϲὺ δʼ ἄλλο λέκτρον παιδοποίηϲαι λαβών·
κῆδοϲ δὲ τοὐμὸν καὶ ϲὸν οὐκέτʼ ἔϲτι δή.
ἀλλʼ, ὦ ποθεινὸν ὄμμʼ ὁμιλίαϲ ἐμῆϲ,
χαῖρʼ· οὐ γὰρ ἡμῖν ἐϲτι τοῦτο, ϲοί γε μήν·
οἱ γὰρ θανόντεϲ χαρμάτων τητώμεθα.
Πυ. ἦ πολὺ λέλειψαι τῶν ἐμῶν βουλευμάτων.
μήθʼ αἷμά μου δέξαιτο κάρπιμον πέδον,
μὴ λαμπρὸϲ αἰθήρ, εἴ ϲʼ ἐγὼ προδούϲ ποτε
 
ἐλευθερώϲαϲ τοὐμὸν ἀπολίποιμι ϲέ.
καὶ ϲυγκατέκτανον γάρ, οὐκ ἀρνήϲομαι,
καὶ πάντʼ ἐβούλευϲʼ ὧν ϲὺ νῦν τίνειϲ δίκαϲ·
καὶ ξυνθανεῖν οὖν δεῖ με ϲοὶ καὶ τῆιδʼ ὁμοῦ·
ἐμὴν γὰρ αὐτήν, ἧϲ ⟨γε⟩ λέχοϲ ἐπήινεϲα,
κρίνω δάμαρτα. τί γὰρ ἐρῶ καλόν ποτε
γῆν Δελφίδʼ ἐλθών, Φωκέων ἀκρόπτολιν,
ὃϲ πρὶν μὲν ὑμᾶϲ δυϲτυχεῖν φίλοϲ παρῆ,
νῦν δʼ οὐκέτʼ εἰμὶ δυϲτυχοῦντί ϲοι φίλοϲ;
οὐκ ἔϲτιν· ἀλλὰ ταῦτα μὲν κἀμοὶ μέλει·
ἐπεὶ δὲ κατθανούμεθʼ, ἐϲ κοινοὺϲ λόγουϲ
ἔλθωμεν, ὡϲ ἂν Μενέλεωϲ ϲυνδυϲτυχῆι.
Ορ. ὦ φίλτατʼ, εἰ γὰρ τοῦτο κατθάνοιμʼ ἰδών.
Πυ. πιθοῦ νυν, ἀνάμεινον δὲ φαϲγάνου τομάϲ.
Ορ. μενῶ, τὸν ἐχθρὸν εἴ τι τιμωρήϲομαι.
Πυ. ϲίγα νυν· ὡϲ γυναιξὶ πιϲτεύω βραχύ.
Ορ. μηδὲν τρέϲηιϲ τάϲδʼ· ὡϲ πάρειϲʼ ἡμῖν φίλαι.
Πυ. Ἑλένην κτάνωμεν, Μενέλεωι λύπην πικράν.
Ορ. πῶϲ; †τὸ γὰρ ἕτοιμόν ἐϲτιν, εἴ γʼ ἔϲται καλῶϲ†.
Πυ. ϲφάξαντεϲ· ἐν δόμοιϲ δὲ κρύπτεται ϲέθεν.
Ορ. μάλιϲτα· καὶ δὴ πάντʼ ἀποϲφραγίζεται.
Πυ. ἀλλʼ οὐκέθʼ, Ἅιδην νυμφίον κεκτημένη.
Ορ. καὶ πῶϲ; ἔχει γὰρ βαρβάρουϲ ὀπάοναϲ.
Πυ. τίναϲ; Φρυγῶν γὰρ οὐδένʼ ἂν τρέϲαιμʼ ἐγώ.
Ορ. οἵουϲ ἐνόπτρων καὶ μύρων ἐπιϲτάταϲ.
Πυ. τρυφὰϲ γὰρ ἥκει δεῦρʼ ἔχουϲα Τρωϊκάϲ;
Ορ. ὡϲ Ἑλλὰϲ αὐτῆι ϲμικρὸν οἰκητήριον.
Πυ. οὐδὲν τὸ δοῦλον πρὸϲ τὸ μὴ δοῦλον γένοϲ.
Ορ. καὶ μὴν τόδʼ ἔρξαϲ δὶϲ θανεῖν οὐχ ἅζομαι.
Πυ. ἀλλʼ οὐδʼ ἐγὼ μήν, ϲοί γε τιμωρούμενοϲ.
Ορ. τὸ πρᾶγμα δήλου καὶ πέραινʼ, ὅπωϲ λέγειϲ.
Πυ. ἔϲιμεν ἐϲ οἴκουϲ δῆθεν ὡϲ θανούμενοι.
Ορ. ἔχω τοϲοῦτον, τἀπίλοιπα δʼ οὐκ ἔχω.
Πυ. γόουϲ πρὸϲ αὐτὴν θηϲόμεϲθʼ ἃ πάϲχομεν.
Ορ. ὥϲτʼ ἐκδακρῦϲαί γʼ ἔνδοθεν κεχαρμένην.
Πυ. καὶ νῶιν παρέϲται ταὔθʼ ἅπερ κείνηι τότε.
Ορ. ἔπειτʼ ἀγῶνα πῶϲ ἀγωνιούμεθα;
Πυ. κρύπτʼ ἐν πέπλοιϲι τοιϲίδʼ ἕξομεν ξίφη.
Ορ. πρόϲθεν δʼ ὀπαδῶν τίϲ ὄλεθροϲ γενήϲεται;
Πυ. ἐκκλήιϲομέν ϲφαϲ ἄλλον ἄλλοϲε ϲτέγηϲ.
Ορ. καὶ τόν γε μὴ ϲιγῶντʼ ἀποκτείνειν χρεών.
Πυ. εἶτʼ αὐτὸ δηλοῖ τοὔργον οἷ τείνειν χρεών.
Ορ. Ἑλένην φονεύειν· μανθάνω τὸ ϲύμβολον.
Πυ. ἔγνωϲ· ἄκουϲον δʼ ὡϲ καλῶϲ βουλεύομαι.
εἰ μὲν γὰρ ἐϲ γυναῖκα ϲωφρονεϲτέραν
ξίφοϲ μεθεῖμεν, δυϲκλεὴϲ ἂν ἦν φόνοϲ·
νῦν δʼ ὑπὲρ ἁπάϲηϲ Ἑλλάδοϲ δώϲει δίκην,
ὧν πατέραϲ ἔκτεινʼ, ὧν δʼ ἀπώλεϲεν τέκνα,
νύμφαϲ τʼ ἔθηκεν ὀρφανὰϲ ξυναόρων.
ὀλολυγμὸϲ ἔϲται, πῦρ τʼ ἀνάψουϲιν θεοῖϲ,
ϲοὶ πολλὰ κἀμοὶ κέδνʼ ἀρώμενοι τυχεῖν,
κακῆϲ γυναικὸϲ οὕνεχʼ αἷμʼ ἐπράξαμεν.
ὁ μητροφόντηϲ δʼ οὐ καλῆι ταύτην κτανών,
ἀλλʼ ἀπολιπὼν τοῦτʼ ἐπὶ τὸ βέλτιον πεϲῆι,
Ἑλένηϲ λεγόμενοϲ τῆϲ πολυκτόνου φονεύϲ.
οὐ δεῖ ποτʼ, οὐ δεῖ Μενέλεων μὲν εὐτυχεῖν,
τὸν ϲὸν δὲ πατέρα καὶ ϲὲ κἀδελφὴν θανεῖν,
μητέρα τʼ … ἐῶ τοῦτʼ· οὐ γὰρ εὐπρεπὲϲ λέγειν·
δόμουϲ δʼ ἔχειν ϲοὺϲ διʼ Ἀγαμέμνονοϲ δόρυ
λαβόντα νύμφην· μὴ γὰρ οὖν ζώιην ἔτι,
εἰ μὴ ʼπʼ ἐκείνηι φάϲγανον ϲπάϲω μέλαν.
ἢν δʼ οὖν τὸν Ἑλένηϲ μὴ κατάϲχωμεν φόνον,
πρήϲαντεϲ οἴκουϲ τούϲδε κατθανούμεθα.
ἑνὸϲ γὰρ οὐ ϲφαλέντεϲ ἕξομεν κλέοϲ,
καλῶϲ θανόντεϲ ἢ καλῶϲ ϲεϲωμένοι.
Χο. πάϲαιϲ γυναιξὶν ἀξία ϲτυγεῖν ἔφυ
ἡ Τυνδαρὶϲ παῖϲ, ἣ κατήιϲχυνεν γένοϲ.
Ορ. φεῦ·
οὐκ ἔϲτιν οὐδὲν κρεῖϲϲον ἢ φίλοϲ ϲαφήϲ,
οὐ πλοῦτοϲ, οὐ τυραννίϲ· ἀλόγιϲτον δέ τοι
τὸ πλῆθοϲ ἀντάλλαγμα γενναίου φίλου.
 
ϲὺ γὰρ τά τʼ εἰϲ Αἴγιϲθον ἐξηῦρεϲ κακὰ
καὶ πληϲίον παρῆϲθα κινδύνων ἐμοί,
νῦν τʼ αὖ δίδωϲ μοι πολεμίων τιμωρίαν
κοὐκ ἐκποδὼν εἶ· παύϲομαί ϲʼ αἰνῶν, ἐπεὶ
βάροϲ τι κἀν τῶιδʼ ἐϲτίν, αἰνεῖϲθαι λίαν.
ἐγὼ δὲ πάντωϲ ἐκπνέων ψυχὴν ἐμὴν
δράϲαϲ τι χρήιζω τοὺϲ ἐμοὺϲ ἐχθροὺϲ θανεῖν,
ἵνʼ ἀνταναλώϲω μὲν οἵ με προύδοϲαν,
ϲτένωϲι δʼ οἵπερ κἄμʼ ἔθηκαν ἄθλιον.
Ἀγαμέμνονόϲ τοι παῖϲ πέφυχʼ, ὃϲ Ἑλλάδοϲ
ἦρξʼ ἀξιωθείϲ, οὐ τύραννοϲ, ἀλλʼ ὅμωϲ
ῥώμην θεοῦ τινʼ ἔϲχʼ· ὃν οὐ καταιϲχυνῶ
δοῦλον παραϲχὼν θάνατον, ἀλλʼ ἐλευθέρωϲ
ψυχὴν ἀφήϲω, Μενέλεων δὲ τείϲομαι.
ἑνὸϲ γὰρ εἰ λαβοίμεθʼ, εὐτυχοῖμεν ἄν·
κεἴ ποθεν ἄελπτοϲ παραπέϲοι ϲωτηρία
κτανοῦϲι μὴ θανοῦϲιν, εὔχομαι τάδε.
ὃ βούλομαι γάρ, ἡδὺ καὶ διὰ ϲτόμα
πτηνοῖϲι μύθοιϲ ἀδαπάνωϲ τέρψαι φρένα.
Ηλ. ἐγώ, καϲίγνητʼ, αὐτὸ τοῦτʼ ἔχειν δοκῶ,
ϲωτηρίαν ϲοι τῶιδέ τʼ ἐκ τρίτων τʼ ἐμοί.
Ορ. θεοῦ λέγειϲ πρόνοιαν· ἀλλὰ ποῦ τόδε;
ἐπεὶ τὸ ϲυνετόν γʼ οἶδα ϲῆι ψυχῆι παρόν.
Ηλ. ἄκουε δή νυν, καὶ ϲὺ δεῦρο νοῦν ἔχε.
Ορ. λέγʼ· ὡϲ τὸ μέλλειν ἀγάθʼ ἔχει τίνʼ ἡδονήν;
Ηλ. Ἑλένηϲ κάτοιϲθα θυγατέρʼ; εἰδότʼ ἠρόμην.
Ορ. οἶδʼ, ἥν ⟨γʼ⟩ ἔθρεψεν Ἑρμιόνην μήτηρ ἐμή.
Ηλ. αὕτη βέβηκε πρὸϲ Κλυταιμήϲτραϲ τάφον …
Ορ. τί χρῆμα δράϲουϲʼ; ὑποτίθηϲ τίνʼ ἐλπίδα;
Ηλ. χοὰϲ καταϲπείϲουϲʼ ὑπὲρ μητρὸϲ τάφωι.
Ορ. καὶ δὴ τί μοι τοῦτʼ εἶπαϲ ἐϲ ϲωτηρίαν;
Ηλ. ϲυλλάβεθʼ ὅμηρον τήνδ', ὅταν ϲτείχηι πάλιν.
Ορ. τίνοϲ τόδʼ εἶπαϲ φάρμακον τριϲϲοῖϲ φίλοιϲ;
Ηλ. Ἑλένηϲ θανούϲηϲ ἤν τι Μενέλεώϲ ϲε δρᾶι
ἢ τόνδε κἀμέ (πᾶν γὰρ ἓν φίλον τόδε),
λέγʼ ὡϲ φονεύϲειϲ Ἑρμιόνην· ξίφοϲ δὲ χρὴ
δέρηι πρὸϲ αὐτῆι παρθένου ϲπάϲαντʼ ἔχειν.
κἂν μέν ϲε ϲώιζη μὴ θανεῖν χρήιζων κόρην
[Μενέλαοϲ Ἑλένηϲ πτῶμʼ ἰδὼν ἐν αἵματι],
μέθεϲ πεπᾶϲθαι πατρὶ παρθένου δέμαϲ·
ἢν δʼ ὀξυθύμου μὴ κρατῶν φρονήματοϲ
κτείνηι ϲε, καὶ ϲὺ ϲφάζε παρθένου δέρην.
καί νιν δοκῶ, τὸ πρῶτον ἢν πολὺϲ παρῆι,
χρόνωι μαλάξειν ϲπλάγχνον· οὔτε γὰρ θραϲὺϲ
οὔτʼ ἄλκιμοϲ πέφυκε. τήνδʼ ἡμῖν ἔχω
ϲωτηρίαϲ ἔπαλξιν· εἴρηται λόγοϲ.
Ορ. ὦ τὰϲ φρέναϲ μὲν ἄρϲεναϲ κεκτημένη,
τὸ ϲῶμα δʼ ἐν γυναιξὶ θηλείαιϲ πρέπον,
ὡϲ ἀξία ζῆν μᾶλλον ἢ θανεῖν ἔφυϲ.
Πυλάδη, τοιαύτηϲ ἆρʼ ἁμαρτήϲηι τάλαϲ
γυναικὸϲ ἢ ζῶν μακάριον κτήϲηι λέχοϲ.
Πυ. εἰ γὰρ γένοιτο, Φωκέων δʼ ἔλθοι πόλιν
καλοῖϲιν ὑμεναίοιϲιν ἀξιουμένη.
Ορ. ἥξει δʼ ἐϲ οἴκουϲ Ἑρμιόνη τίνοϲ χρόνου;
ὡϲ τἄλλα γʼ εἶπαϲ, εἴπερ εὐτυχήϲομεν,
κάλλιϲθʼ, ἑλόντεϲ ϲκύμνον ἀνοϲίου πατρόϲ.
Ηλ. καὶ δὴ πέλαϲ νιν δωμάτων εἶναι δοκῶ·
τοῦ γὰρ χρόνου τὸ μῆκοϲ αὐτὸ ϲυντρέχει.
Ορ. καλῶϲ· ϲὺ μέν νυν, ϲύγγονʼ Ἠλέκτρα, δόμων
πάροϲ μένουϲα παρθένου δέχου πόδα,
φύλαϲϲε δʼ ἤν τιϲ, πρὶν τελευτηθῆι φόνοϲ,
[ἢ ξύμμαχόϲ τιϲ ἢ καϲίγνητοϲ πατρόϲ,]
ἐλθὼν ἐϲ οἴκουϲ φθῆι, γέγωνέ τʼ ἐϲ δόμουϲ,
ἢ ϲανίδα παίϲαϲʼ ἢ λόγουϲ πέμψαϲʼ ἔϲω·
ἡμεῖϲ δʼ ἔϲω ϲτείχοντεϲ ἐπὶ τὸν ἔϲχατον
ἀγῶνʼ ὁπλιζώμεϲθα φαϲγάνωι χέραϲ
[Πυλάδη· ϲὺ γὰρ δὴ ϲυμπονεῖϲ ἐμοὶ πόνουϲ].
ὦ δῶμα ναίων Νυκτὸϲ ὀρφναίαϲ πάτερ,
καλῶ ϲʼ Ὀρέϲτηϲ παῖϲ ϲὸϲ ἐπίκουρον μολεῖν
[τοῖϲ δεομένοιϲι· διὰ ϲὲ γὰρ πάϲχω τάλαϲ
ἀδίκωϲ, προδέδομαι δʼ ὑπὸ καϲιγνήτου ϲέθεν,
δίκαια πράξαϲ· οὗ θέλω δάμαρθʼ ἑλὼν
κτεῖναι· ϲὺ δʼ ἡμῖν τοῦδε ϲυλλήπτωρ γενοῦ].
Ηλ. ὦ πάτερ, ἱκοῦ δῆτʼ, εἰ κλύειϲ ἔϲω χθονὸϲ
τέκνων καλούντων, οἳ ϲέθεν θνήιϲκουϲʼ ὕπερ.
Πυ. ὦ ϲυγγένεια πατρὸϲ ἐμοῦ, κἀμὰϲ λιτάϲ,
Ἀγάμεμνον, εἰϲάκουϲον, ἔκϲωϲον τέκνα.
Ορ. ἔκτεινα μητέρʼ …
Ηλ. ἡψάμην δʼ ἐγὼ ξίφουϲ …
Πυ. ἐγὼ δέ γʼ ἐπεκέλευϲα κἀπέλυϲʼ ὄκνου.
Ορ. ϲοί, πάτερ, ἀρήγων.
Ηλ. οὐδʼ ἐγὼ προύδωκά ϲε.
Πυ. οὔκουν ὀνείδη τάδε κλυὼν ῥύϲηι τέκνα;
Ορ. δακρύοιϲ καταϲπένδω ϲ'.
Ηλ. ἐγὼ δʼ οἴκτοιϲί γε.
Πυ. παύϲαϲθε, καὶ πρὸϲ ἔργον ἐξορμώμεθα·
εἴπερ γὰρ εἴϲω γῆϲ ἀκοντίζουϲʼ ἀραί,
κλύει. ϲὺ δʼ, ὦ Ζεῦ πρόγονε καὶ Δίκηϲ ϲέβαϲ,
δότʼ εὐτυχῆϲαι τῶιδʼ ἐμοί τε τῆιδέ τε·
τριϲϲοῖϲ φίλοιϲ γὰρ εἷϲ ἀγών, δίκη μία
[ἢ ζῆν ἅπαϲιν ἢ θανεῖν ὀφείλεται].
[ϲτρ.
Ηλ. Μυκηνίδεϲ ὦ φίλιαι,
τὰ πρῶτα κατὰ Πελαϲγὸν ἕδοϲ Ἀργείων.
Χο. τίνα θροεῖϲ αὐδάν, πότνια; παραμένει
γὰρ ἔτι ϲοι τάδʼ ἐν Δαναϊδᾶν πόλει.
Ηλ. ϲτῆθʼ αἱ μὲν ὑμῶν τόνδʼ ἁμαξήρη τρίβον,
αἱ δʼ ἐνθάδʼ ἄλλον οἶμον ἐϲ φρουρὰν δόμων.
Χο. τί δέ με τόδε χρέοϲ ἀπύειϲ;
ἔνεπέ μοι, φίλα.
Ηλ. φόβοϲ ἔχει με μή τιϲ ἐπιδὼν κάϲιν
ϲταθέντʼ ἐπὶ φοίνιον αἷμα
πήματα πήμαϲιν ἐξεύρηι.
Χο. χωρεῖτʼ, ἐπειγώμεϲθʼ· ἐγὼ μὲν οὖν τρίβον
τόνδʼ ἐκφυλάξω τὸν πρὸϲ ἡλίου βολάϲ.
— καὶ μὴν ἐγὼ τόνδʼ, ὃϲ πρὸϲ ἑϲπέραν φέρει.
Ηλ. δόχμιά νυν κόραϲ διάφερʼ ὀμμάτων.
Χο. ἐκεῖθεν ἐνθάδʼ εἶτα πάλιν ϲκοπιὰν
ἔχομεν, ὡϲ θροεῖϲ.
[ἀντ.
Ηλ. ἑλίϲϲετέ νυν βλέφαρον,
κόραϲ διάδοτε πάνται διὰ βοϲτρύχων.
Χο. ὅδε τιϲ ἐν τρίβωι †προϲέρχεται†· τίϲ ὅδʼ ἄρʼ ἀμ-
φὶ μέλαθρον πολεῖ ϲὸν ἀγρόταϲ ἀνήρ;
Ηλ. ἀπωλόμεϲθʼ ἄρ', ὦ φίλαι· κεκρυμμέναϲ
θήραϲ ξιφήρειϲ αὐτίκʼ ἐχθροῖϲιν φανεῖ.
Χο. ἄφοβοϲ ἔχε· κενόϲ, ὦ φίλα,
ϲτίβοϲ ὃν οὐ δοκεῖϲ.
Ηλ. τί δέ; τὸ ϲὸν βέβαιον ἔτι μοι μένει;
δὸϲ ἀγγελίαν ἀγαθάν τινʼ,
εἰ τάδʼ ἔρημα τὰ πρόϲθʼ αὐλᾶϲ.
Χο. καλῶϲ τά γʼ ἐνθένδʼ· ἀλλὰ τἀπὸ ϲοῦ ϲκόπει·
ὡϲ οὔτιϲ ἡμῖν Δαναϊδῶν πελάζεται.
— ἐϲ ταὐτὸν ἥκειϲ· καὶ γὰρ οὐδὲ τῆιδʼ ὄχλοϲ.
Ηλ. φέρε νυν ἐν πύλαιϲιν ἀκοὰν βάλω.
Χο. τί μέλλεθʼ οἱ κατʼ οἶκον ἐν ἡϲυχίαι
ϲφάγια φοινίϲϲειν;
Ηλ. οὐκ εἰϲακούουϲʼ· ὦ τάλαινʼ ἐγὼ κακῶν·
ἆρʼ ἐϲ τὸ κάλλοϲ ἐκκεκώφηται ξίφη;
Χο. τάχα τιϲ Ἀργείων ἔνοπλοϲ ὁρμάϲαϲ
ποδὶ βοηδρόμωι μέλαθρα προϲμείξει.
Ηλ. ϲκέψαϲθέ νυν ἄμεινον· οὐχ ἕδραϲ ἀγών·
ἀλλʼ αἱ μὲν ἐνθάδʼ, αἱ δʼ ἐκεῖϲε λεύϲϲετε.
Χο. ἀμείβω κέλευθον ϲκοπεύουϲα πάνται.
Ελ. (ἔϲωθεν)
ἰὼ Πελαϲγὸν Ἄργοϲ, ὄλλυμαι κακῶϲ.
Ηλ. ἠκούϲαθʼ; ἅνδρεϲ χεῖρʼ ἔχουϲιν ἐν φόνωι·
Ἑλένηϲ τὸ κώκυμʼ ἐϲτίν, ὡϲ ἀπεικάϲαι.
Χο. ὦ Διὸϲ ὦ Διὸϲ ἀέναον κράτοϲ,
ἔλθʼ ἐπίκουροϲ ἐμοῖϲι φίλοιϲι πάντωϲ.
Ελ. (ἔϲωθεν)
Μενέλαε, θνήιϲκω· ϲὺ δὲ παρών μʼ οὐκ ὠφελεῖϲ.
Ηλ. καὶ Χο. φονεύετε καίνετε θείνετʼ
ὄλλυτε, δίπτυχα δίϲτομα φάϲγανʼ
ἐκ χερὸϲ ἱέμενοι,
τὰν λιποπάτορα λιπογάμετον, ἃ πλείϲτουϲ
ἔκανεν Ἑλλάνων
δορὶ παρὰ ποταμὸν ὀλομένουϲ,
ὅθι δάκρυα δάκρυϲι πέϲε ϲιδαρέοιϲ
βέλεϲιν ἀμφὶ τὰϲ Ϲκαμάνδρου δίναϲ.
Χο. ϲιγᾶτε ϲιγᾶτʼ· ἠιϲθόμην κτύπον τινὸϲ
κέλευθον ἐϲπεϲόντοϲ ἀμφὶ δώματα.
Ηλ. ὦ φίλταται γυναῖκεϲ, ἐϲ μέϲον φόνον
ἥδʼ Ἑρμιόνη πάρεϲτι· παύϲωμεν βοήν.
ϲτείχει γὰρ ἐϲπαίϲουϲα δικτύων βρόχουϲ·
καλὸν τὸ θήραμʼ, ἢν ἁλῶι, γενήϲεται.
πάλιν κατάϲτηθʼ ἡϲύχωι μὲν ὄμματι,
χροιᾶι δʼ ἀδήλωι τῶν δεδραμένων πέρι·
κἀγὼ ϲκυθρωποὺϲ ὀμμάτων ἕξω κόραϲ,
ὡϲ δῆθεν οὐκ εἰδυῖα τἀξειργαϲμένα.
ὦ παρθένʼ, ἥκειϲ τὸν Κλυταιμήϲτραϲ τάφον
ϲτέψαϲα καὶ ϲπείϲαϲα νερτέροιϲ χοάϲ;
ΕΡΜΙΟΝΗ ἥκω λαβοῦϲα πρευμένειαν. ἀλλά μοι
φόβοϲ τιϲ εἰϲελήλυθʼ, ἥντινʼ ἐν δόμοιϲ
τηλουρὸϲ οὖϲα δωμάτων κλύω βοήν.
Ηλ. τί δʼ; ἄξιʼ ἡμῖν τυγχάνει ϲτεναγμάτων.
Ερ. εὔφημοϲ ἴϲθι· τί δὲ νεώτερον λέγειϲ;
Ηλ. θανεῖν Ὀρέϲτην κἄμʼ ἔδοξε τῆιδε γῆι.
Ερ. μὴ δῆτʼ, ἐμούϲ γε ϲυγγενεῖϲ πεφυκόταϲ.
Ηλ. ἄραρʼ· ἀνάγκηϲ δʼ ἐϲ ζυγὸν καθέϲταμεν.
Ερ. ἦ τοῦδʼ ἕκατι καὶ βοὴ κατὰ ϲτέγαϲ;
Ηλ. ἱκέτηϲ γὰρ Ἑλένηϲ γόναϲι προϲπεϲὼν βοᾶι …
Ερ. τίϲ; οὐδὲν οἶδα μᾶλλον, ἢν ϲὺ μὴ λέγηιϲ.
Ηλ. τλήμων Ὀρέϲτηϲ, μὴ θανεῖν, ἐμοῦ θʼ ὕπερ.
Ερ. ἐπʼ ἀξίοιϲί τἄρʼ ἀνευφημεῖ δόμοϲ.
Ηλ. περὶ τοῦ γὰρ ἄλλου μᾶλλον ἂν φθέγξαιτό τιϲ;
ἀλλʼ ἐλθὲ καὶ μετάϲχεϲ ἱκεϲίαϲ φίλοιϲ,
ϲῆι μητρὶ προϲπεϲοῦϲα τῆι μέγʼ ὀλβίαι,
Μενέλαον ἡμᾶϲ μὴ θανόνταϲ εἰϲιδεῖν.
ἄγʼ, ὦ τραφεῖϲα μητρὸϲ ἐν χεροῖν ἐμῆϲ,
οἴκτιρον ἡμᾶϲ κἀπικούφιϲον κακῶν.
ἴθʼ εἰϲ ἀγῶνα δεῦρʼ, ἐγὼ δʼ ἡγήϲομαι·
ϲωτηρίαϲ γὰρ τέρμʼ ἔχειϲ ἡμῖν μόνη.
Ερ. ἰδού, διώκω τὸν ἐμὸν ἐϲ δόμουϲ πόδα.
ϲώθηθʼ ὅϲον γε τοὐπʼ ἔμʼ.
Ηλ. ὦ κατὰ ϲτέγαϲ
φίλοι ξιφήρειϲ, οὐχὶ ϲυλλήψεϲθʼ ἄγραν;
[Ερ. οἲ ʼγώ· τίναϲ τούϲδʼ εἰϲορῶ;
Ορ. ϲιγᾶν χρεών·
ἡμῖν γὰρ ἥκειϲ, οὐχὶ ϲοί, ϲωτηρία.]
(Ηλ.) ἔχεϲθʼ ἔχεϲθε, φάϲγανον δὲ πρὸϲ δέρηι
βαλόντεϲ ἡϲυχάζεθʼ, ὡϲ εἰδῆι τόδε
Μενέλαοϲ, οὕνεκʼ ἄνδραϲ, οὐ Φρύγαϲ κακούϲ,
εὑρὼν ἔπραξεν οἷα χρὴ πράϲϲειν κακούϲ.
[ϲτρ.
Χο. ἰὼ ἰὼ φίλαι,
κτύπον ἐγείρετε, κτύπον καὶ βοὰν
πρὸ μελάθρων, ὅπωϲ ὁ πραχθεὶϲ φόνοϲ
μὴ δεινὸν Ἀργείοιϲιν ἐμβάληι φόβον,
βοηδρομῆϲαι πρὸϲ δόμουϲ τυραννικούϲ,
πρὶν ἐτύμωϲ ἴδω τὸν Ἑλέναϲ φόνον
καθαιμακτὸν ἐν δόμοιϲ κείμενον,
ἢ καὶ λόγον του προϲπόλων πυθώμεθα·
τὰ μὲν γὰρ οἶδα ϲυμφορᾶϲ, τὰ δʼ οὐ ϲαφῶϲ.
διὰ δίκαϲ ἔβα θεῶν
νέμεϲιϲ ἐϲ Ἑλέναν·
δακρύοιϲι γὰρ Ἑλλάδα πᾶϲαν ἔπληϲε ⟨—⟩
διὰ τὸν ὀλόμενον ὀλόμενον Ἰδαῖον
Πάριν, ὃϲ ἄγαγʼ Ἑλλάδʼ εἰϲ Ἴλιον.
[ἀλλὰ κτυπεῖ γὰρ κλῆιθρα βαϲιλείων δόμων,
ϲιγήϲατʼ· ἔξω γάρ τιϲ ἐκβαίνει Φρυγῶν,
οὗ πευϲόμεϲθα τἀν δόμοιϲ ὅπωϲ ἔχει.]
ΦΡΥΞ Ἀργέιον ξίφοϲ ἐκ θανάτου
πέφευγα βαρβάροιϲ ἐν εὐ-
μάριϲιν κεδρωτὰ πα-
ϲτάδων ὑπὲρ τέραμνα
Δωρικάϲ τε τριγλύφουϲ,
φροῦδα φροῦδα, Γᾶ Γᾶ,
βαρβάροιϲι δραϲμοῖϲ.

αἰαῖ· πᾶι φύγω, ξέναι, πολιὸν αἰ-
θέρʼ ἀμπτάμενοϲ ἢ
πόντον, Ὠκεανὸϲ ὃν
ταυρόκρανοϲ ἀγκάλαιϲ
ἑλίϲϲων κυκλοῖ χθόνα;
Χο. τί δʼ ἐϲτίν, Ἑλένηϲ πρόϲπολʼ, Ἰδαῖον κάρα;
Φρ. Ἴλιον Ἴλιον, ὤμοι μοι,
Φρύγιον ἄϲτυ καὶ καλλίβωλον Ἴ-
δαϲ ὄροϲ ἱερόν, ὥϲ ϲʼ ὀλόμενον ϲτένω
[ἁρμάτειον ἁρμάτειον μέλοϲ]
βαρβάρωι βοᾶι †διὰ τὸ τᾶϲ ὀρνιθόγονον
ὄμμα κυκνόπτερον καλλοϲύναϲ† Λήδαϲ
ϲκύμνον Δυϲελέναν Δυϲελέναν, ξεϲτῶν
περγάμων ⟨τῶν⟩ Ἀπολ-
λωνίων Ἐρινύν.
ὀτοτοτοῖ
ἰαλέμων ἰαλέμων·
Δαρδανία τλάμων,
Γανυμήδεοϲ ἱπποϲύνα, Διὸϲ εὐνέτα.
Χο. ϲαφῶϲ λέγʼ ἡμῖν αὔθʼ ἕκαϲτα τἀν δόμοιϲ.
[τὰ μὲν γὰρ οὐκ εὔγνωϲτα ϲυμβαλοῦϲʼ ἔχω.]
Φρ. αἴλινον αἴλινον ἀρχὰν θρήνου
βάρβαροι λέγουϲιν,
αἰαῖ, Ἀϲιάδι φωνᾶι, βαϲιλέων
ὅταν αἷμα χυθῆι κατὰ γᾶν ξίφεϲιν
ϲιδαρέοιϲιν Ἅιδα.
ἦλθον ἐϲ δόμουϲ,
ἵνʼ αὔθʼ ἕκαϲτά ϲοι λέγω,
λέοντεϲ Ἕλλανεϲ
δύο διδύμωι ⟨ῥυθμῶι⟩·
τῶι μὲν ὁ ϲτρατηλάταϲ
πατὴρ κλήιζεται,
ὁ δὲ παῖϲ Ϲτροφίου, κακόμητιϲ ἀνήρ,
οἷοϲ Ὀδυϲϲεύϲ, ϲιγᾶι δόλιοϲ,
πιϲτὸϲ δὲ φίλοιϲ, θραϲὺϲ εἰϲ ἀλκάν,
ξυνετὸϲ πολέμου, φόνιόϲ τε δράκων·
ἔρροι τᾶϲ ἡϲύχου
προνοίαϲ κακοῦργοϲ ὤν.
οἱ δὲ πρὸϲ θρόνουϲ ἔϲω
μολόντεϲ ἇϲ ἔγημʼ ὁ το-
ξόταϲ Πάριϲ γυναικόϲ, ὄμ-
μα δακρύοιϲ πεφυρμένοι,
ταπείνʼ ἕζονθʼ, ὁ μὲν
τὸ κεῖθεν, ὁ δὲ τὸ κεῖθεν, ἄλ-
λοϲ ἄλλοθεν δεδραγμένοι,
περὶ δὲ γόνυ χέραϲ ἱκεϲίουϲ
ἔβαλον ἔβαλον Ἑλέναϲ ἄμφω.
ἀνὰ δὲ δρομάδεϲ ἔθορον ἔθορον
ἀμφίπολοι Φρύγεϲ·
προϲεῖπεν δʼ ἄλλοϲ ἄλ-
λον πεϲὼν ἐν φόβωι,
μή τιϲ εἴη δόλοϲ·
κἀδόκει τοῖϲ μὲν οὔ,
τοῖϲ δʼ ἐϲ ἀρκυϲτάτων
μηχανὰν ἐμπλέκειν
παῖδα τὰν Τυνδαρίδʼ ὁ
ματροφόνταϲ δράκων.
Χο. ϲὺ δʼ ἦϲθα ποῦ τότʼ; ἢ πάλαι φεύγειϲ φόβωι;
Φρ. Φρυγίοιϲ ἔτυχον Φρυγίοιϲι νόμοιϲ
παρὰ βόϲτρυχον αὔραν αὔραν
Ἑλέναϲ Ἑλέναϲ εὐπᾶγι κύκλωι
πτερίνωι πρὸ παρῆιδοϲ ἀίϲϲων
[βαρβάροιϲ νόμοιϲιν].
ἁ δὲ λίνον ⟨λίνον⟩ ἠλακάται
δακτύλοιϲ ἕλιϲϲεν,
νῆμα δʼ ἵετο πέδωι,
ϲκύλων Φρυγίων ἐπὶ τύμβον ἀγάλ-
ματα ϲυϲτολίϲαι χρήιζουϲα λίνωι,
φάρεα πορφύρεα, δῶρα Κλυταιμήϲτραι.
προϲεῖπεν δʼ Ὀρέϲταϲ
Λάκαιναν κόραν· Ὦ Διὸϲ παῖ,
θὲϲ ἴχνοϲ πέδωι δεῦρʼ ἀποϲτᾶϲα κλιϲμοῦ
Πέλοποϲ ἐπὶ προπάτοροϲ ἕδρανα
παλαιᾶϲ ἑϲτίαϲ,
ἵνʼ εἰδῆιϲ λόγουϲ ἐμούϲ.
ἄγει δʼ ἄγει νιν, ἁ δʼ ἐφεί-
πετʼ οὐ πρόμαντιϲ ὧν ἔμελ-
λεν· ὁ δὲ ϲυνεργὸϲ ἄλλʼ ἔπραϲϲʼ
†ἰὼν κακὸϲ Φωκεύϲ†.
Οὐκ ἐκποδὼν ἴτʼ; †ἀλλʼ ἀεὶ† κακοὶ Φρύγεϲ.
ἔκληιϲεν δʼ ἄλλον ἄλ-
λοϲε ϲτέγαϲ, τοὺϲ μὲν ἐν
ϲταθμοῖϲιν ἱππικοῖϲι, τοὺϲ δʼ
ἐν ἐξέδραιϲι, τοὺϲ δʼ ἐκεῖϲʼ
ἐκεῖθεν [ἄλλον ἄλλοϲε] διαρμόϲαϲ
ἀποπρὸ δεϲποίναϲ.
Χο. τί τοὐπὶ τῶιδε ϲυμφορᾶϲ ἐγίγνετο;
Φρ. Ἰδαία μᾶτερ μᾶτερ,
ὀβρίμα ὀβρίμα Ἀνταία,
φονίων παθέων ἀνόμων τε κακῶν
ἅπερ ἔδρακον ἔδρακον ἐν δόμοιϲ τυράννων.
ἀμφιπορφύρων πέπλων
ὑπὸ ϲκότου ξίφη ϲπάϲαν-
τεϲ ἐν χεροῖν ἄλλοϲʼ ἄλ-
λοθεν δίνευον ὄμ-
μα, μή τιϲ παρὼν τύχοι.
ὡϲ κάπροι δʼ ὀρέϲτεροι
γυναικὸϲ ἀντίοι ϲταθέν-
τεϲ ἐννέπουϲι· Κατθανῆι κατθανῆι·
κακόϲ ϲʼ ἀποκτείνει πόϲιϲ,
καϲιγνήτου προδοὺϲ
ἐν Ἄργει θανεῖν γόνον.
ἁ δʼ ἀνίαχεν ἴαχεν· Ἰώ μοί μοι.
λευκὸν δʼ ἐμβαλοῦϲα πῆχυν ϲτέρνοιϲ
†κτύπηϲε κρᾶτα† μέλεον πλαγάν,
φυγάδι δὲ ποδὶ τὸ χρυϲεοϲάμβαλον ἴχνοϲ
ἔφερεν ἔφερεν· ἐϲ κόμαϲ δὲ δακτύλουϲ
δικὼν Ὀρέϲταϲ, Μυκηνίδʼ ἀρβύλαν
προβάϲ, ὤμοιϲ ἀρι-
ϲτεροῖϲιν ἀνακλάϲαϲ δέραν,
παίειν λαιμῶν ἔμελ-
λεν εἴϲω μέλαν ξίφοϲ.
Χο. ποῦ δʼ ἦτʼ ἀμύνειν οἱ κατὰ ϲτέγαϲ Φρύγεϲ;
Φρ. ἰαχᾶι δόμων θύρετρα καὶ ϲταθμοὺϲ
μοχλοῖϲιν ἐκβαλόντεϲ, ἔνθʼ ἐμίμνομεν,
βοηδρομοῦμεν ἄλλοϲ ἄλλοθεν ϲτέγαϲ,
ὁ μὲν πέτρουϲ, ὁ δʼ ἀγκύλαϲ,
ὁ δὲ ξίφοϲ πρόκωπον ἐν χεροῖν ἔχων.
ἔναντα δʼ ἦλθεν Πυλάδαϲ ἀλίαϲτοϲ,
οἷοϲ οἷοϲ Ἕκτωρ
ὁ Φρύγιοϲ ἢ ⟨καὶ⟩ τρικόρυθοϲ Αἴαϲ,
ὃν εἶδον εἶδον ἐν πύλαιϲ Πριαμίϲι· φαϲ-
γάνων δʼ ἀκμὰϲ ϲυνήψαμεν.
τότε δὴ τότε διαπρεπεῖϲ
†ἐγένοντο Φρύγεϲ ὅϲον Ἄρεοϲ ἀλκὰν†
ἥϲϲονεϲ Ἑλλάδοϲ ἐγενόμεθʼ αἰχμᾶϲ,
ὁ μὲν οἰχόμενοϲ φυγάϲ, ὁ δὲ νέκυϲ ὤν,
ὁ δὲ τραῦμα φέρων, ὁ δὲ λιϲϲόμενοϲ,
1488a θανάτου προβολάν·
νεκροὶ δʼ ἔπιπτον, οἱ δʼ ἔμελλον, οἱ δʼ ἔκεινθʼ·
1488b ὑπὸ ϲκότον δʼ ἐφεύγομεν.
ἔμολε δʼ ἁ τάλαινʼ Ἑρμιόνα δόμουϲ
ἐπὶ φόνωι χαμαιπετεῖ ματρὸϲ ἅ
νιν ἔτεκεν τλάμων.
ἄθυρϲοι δʼ οἷά νιν
†δραμόντε βάκχαι ϲκύμνον ἐν χεροῖν†
ὀρείαν ξυνήρπαϲαν·
πάλιν δὲ τᾶϲ Διὸϲ κόραϲ
ἐπὶ ϲφαγὰν ἔτεινον· ἁ δʼ [ἐκ θαλάμων]
ἐγένετο διαπρὸ δωμάτων ἄφαντοϲ,
ὦ Ζεῦ καὶ Γᾶ καὶ Φῶϲ καὶ Νύξ,
ἤτοι φαρμάκοιϲ
ἢ μάγων τέχναιϲ ἢ θεῶν κλοπαῖϲ.
τὰ δʼ ὕϲτερʼ οὐκέτʼ οἶδα· δραπέταν γὰρ ἐξ-
έκλεπτον ἐκ δόμων πόδα.
πολύπονα δὲ πολύπονα πάθεα Μενέλαϲ
ἀνϲχόμενοϲ ἀνόνατον ⟨ἀνόνατον⟩ ἀπο-
⟨πρὸ⟩ Τροίαϲ ἔλαβε τὸν Ἑλέναϲ γάμον.
Χο. καὶ μὴν ἀμείβει καινὸν ἐκ καινῶν τόδε·
ξιφηφόρον γὰρ εἰϲορῶ πρὸ δωμάτων
βαίνοντʼ Ὀρέϲτην ἐπτοημένωι ποδί.
Ορ. ποῦ ʼϲτιν οὗτοϲ ὃϲ πέφευγεν ἐκ δόμων τοὐμὸν ξίφοϲ;
Φρ. προϲκυνῶ ϲʼ, ἄναξ, νόμοιϲι βαρβάροιϲι προϲπίτνων.
Ορ. οὐκ ἐν Ἰλίωι τάδʼ ἐϲτὶν ἀλλʼ ἐν Ἀργείαι χθονί.
Φρ. πανταχοῦ ζῆν ἡδὺ μᾶλλον ἢ θανεῖν τοῖϲ ϲώφροϲιν.
Ορ. οὔτι που κραυγὴν ἔθηκαϲ, Μενέλεων βοηδρομεῖν;
Φρ. ϲοὶ μὲν οὖν ἔγωγʼ ἀμύνειν· ἀξιώτεροϲ γὰρ εἶ.
Ορ. ἐνδίκωϲ ἡ Τυνδάρειοϲ ἆρα παῖϲ διώλλυτο;
Φρ. ἐνδικώτατ', εἴ γε λαιμοὺϲ εἶχε τριπτύχουϲ θενεῖν.
Ορ. δειλίαι γλώϲϲηι χαρίζηι, τἄνδον οὐχ οὕτω φρονῶν.
Φρ. οὐ γάρ, ἥτιϲ Ἑλλάδʼαὐτοῖϲ Φρυξὶ διελυμήνατο;
Ορ. ὄμοϲον (εἰ δὲ μή, κτενῶ ϲε) μὴ λέγειν ἐμὴν χάριν.
Φρ. τὴν ἐμὴν ψυχὴν κατώμοϲʼ, ἣν ἂν εὐορκοῖμʼ ἐγώ.
Ορ. ὧδε κἀν Τροίαι ϲίδηροϲ πᾶϲι Φρυξὶν ἦν φόβοϲ;
Φρ. ἄπεχε φάϲγανον· πέλαϲ γὰρ δεινὸν ἀνταυγεῖ φόνον.
Ορ. μὴ πέτροϲ γένηι δέδοικαϲ ὥϲτε Γοργόνʼ εἰϲιδών;
Φρ. μὴ μὲν οὖν νεκρόϲ· τὸ Γοργοῦϲ δʼ οὐ κάτοιδʼ ἐγὼ κάρα.
Ορ. δοῦλοϲ ὢν φοβῆι τὸν Ἅιδην, ὅϲ ϲʼ ἀπαλλάξει κακῶν;
Φρ. πᾶϲ ἀνήρ, κἂν δοῦλοϲ ἦι τιϲ, ἥδεται τὸ φῶϲ ὁρῶν.
Ορ. εὖ λέγειϲ· ϲώιζει ϲε ϲύνεϲιϲ. ἀλλὰ βαῖνʼ ἔϲω δόμων.
Φρ. οὐκ ἄρα κτενεῖϲ μʼ;
Ορ. ἀφεῖϲαι.
Φρ. καλὸν ἔποϲ λέγειϲ τόδε.
Ορ. ἀλλὰ μεταβουλευϲόμεϲθα.
Φρ. τοῦτο δʼ οὐ καλῶϲ λέγειϲ.
Ορ. μῶροϲ, εἰ δοκεῖϲ με τλῆναί ϲʼ ἂν καθαιμάξαι δέρην·
οὔτε γὰρ γυνὴ πέφυκαϲ οὔτʼ ἐν ἀνδράϲιν ϲύ γʼ εἶ.
τοῦ δὲ μὴ ϲτῆϲαί ϲε κραυγὴν οὕνεκʼ ἐξῆλθον δόμων·
ὀξὺ γὰρ βοῆϲ ἀκοῦϲαν Ἄργοϲ ἐξεγείρεται.
Μενέλεων δʼ οὐ τάρβοϲ ἡμῖν ἀναλαβεῖν ἔϲω ξίφουϲ·
ἀλλʼ ἴτω ξανθοῖϲ ἐπʼ ὤμων βοϲτρύχοιϲ γαυρούμενοϲ.
[εἰ γὰρ Ἀργείουϲ ἐπάξει τοῖϲδε δώμαϲιν λαβών,
τὸν Ἑλένηϲ φόνον διώκων, κἀμὲ μὴ ϲώιζειν θέληι
ϲύγγονόν τʼ ἐμὴν Πυλάδην τε τὸν τάδε ξυνδρῶντά μοι,
παρθένον τε καὶ δάμαρτα δύο νεκρὼ κατόψεται.]
[ἀντ.
Χο. ἰὼ ἰὼ τύχα,
ἕτερον εἰϲ ἀγῶνʼ ἕτερον αὖ δόμοϲ
φοβερὸν ἀμφὶ τοὺϲ Ἀτρείδαϲ πίτνει.
τί δρῶμεν; ἀγγέλλωμεν ἐϲ πόλιν τάδε
ἢ ϲῖγʼ ἔχωμεν; ἀϲφαλέϲτερον, φίλαι.
ἴδε πρὸ δωμάτων ἴδε προκηρύϲϲει
θοάζων ὅδʼ αἰθέροϲ ἄνω καπνόϲ.
ἅπτουϲι πεύκαϲ ὡϲ πυρώϲοντεϲ δόμουϲ
τοὺϲ Τανταλείουϲ οὐδʼ ἀφίϲτανται φόνου.
τέλοϲ ἔχει δαίμων βροτοῖϲ,
τέλοϲ ὅπαι θέληι.
μεγάλα δέ τιϲ ἁ δύναμιϲ καὶ ἀλαϲτόρων·
ἔπεϲʼ ἔπεϲε μέλαθρα τάδε διʼ αἱμάτων
διὰ τὸ Μυρτίλου πέϲημʼ ἐκ δίφρου.
ἀλλὰ μὴν καὶ τόνδε λεύϲϲω Μενέλεων δόμων πέλαϲ
ὀξύπουν, ἠιϲθημένον που τὴν τύχην ἣ νῦν πάρα.
οὐκέτʼ ἂν φθάνοιτε κλῆιθρα ϲυμπεραίνοντεϲ μοχλοῖϲ,
ὦ κατὰ ϲτέγαϲ Ἀτρεῖδαι. δεινὸν εὐτυχῶν ἀνὴρ
πρὸϲ κακῶϲ πράϲϲονταϲ, ὡϲ ϲὺ νῦν, Ὀρέϲτα, δυϲτυχεῖϲ.
Με. ἥκω κλυὼν τὰ δεινὰ καὶ δραϲτήρια
διϲϲοῖν λεόντοιν· οὐ γὰρ ἄνδρʼ αὐτὼ καλῶ.
[ἤκουϲα γὰρ δὴ τὴν ἐμὴν ξυνάορον
ὡϲ οὐ τέθνηκεν ἀλλʼ ἄφαντοϲ οἴχεται,
κενὴν ἀκούϲαϲ βάξιν, ἣν φόβωι ϲφαλεὶϲ
ἤγγειλέ μοί τιϲ. ἀλλὰ τοῦ μητροκτόνου
τεχνάϲματʼ ἐϲτὶ ταῦτα καὶ πολὺϲ γέλωϲ.]
ἀνοιγέτω τιϲ δῶμα· προϲπόλοιϲ λέγω
ὠθεῖν πύλαϲ τάϲδʼ, ὡϲ ἂν ἀλλὰ παῖδʼ ἐμὴν
ῥυϲώμεθʼ ἀνδρῶν ἐκ χερῶν μιαιφόνων
[καὶ τὴν τάλαιναν ἀθλίαν δάμαρτʼ ἐμὴν
λάβωμεν, ἧι δεῖ ξυνθανεῖν ἐμῆι χερὶ
τοὺϲ διολέϲανταϲ τὴν ἐμὴν ξυνάορον].
Ορ. οὗτοϲ ϲύ, κλήιθρων τῶνδε μὴ ψαύϲηιϲ χερί·
Μενέλαον εἶπον, ὃϲ πεπύργωϲαι θράϲει·
ἢ τῶιδε θριγκῶι κρᾶτα ϲυνθραύϲω ϲέθεν,
ῥήξαϲ παλαιὰ γεῖϲα, τεκτόνων πόνον.
μοχλοῖϲ δʼ ἄραρε κλῆιθρα, ϲῆϲ βοηδρόμου
ϲπουδῆϲ ἅ ϲʼ εἴρξει, μὴ δόμων ἔϲω περᾶν.
Με. ἔα, τί χρῆμα; λαμπάδων ὁρῶ ϲέλαϲ,
δόμων δʼ ἐπʼ ἄκρων τούϲδε πυργηρουμένουϲ,
ξίφοϲ δʼ ἐμῆϲ θυγατρὸϲ ἐπίφρουρον δέρηι.
Ορ. πότερον ἐρωτᾶν ἢ κλύειν ἐμοῦ θέλειϲ;
Με. οὐδέτερʼ· ἀνάγκη δʼ ὡϲ ἔοικέ ϲου κλύειν.
Ορ. μέλλω κτανεῖν ϲου θυγατέρʼ, εἰ βούληι μαθεῖν.
Με. Ἑλένην φονεύϲαϲ ἐπὶ φόνωι πράϲϲειϲ φόνον;
Ορ. εἰ γὰρ κατέϲχον μὴ θεῶν κλεφθεὶϲ ὕπο.
Με. ἀρνῆι κατακτὰϲ κἀφʼ ὕβρει λέγειϲ τάδε;
Ορ. λυπράν γε τὴν ἄρνηϲιν· εἰ γὰρ ὤφελον …
Με. τί χρῆμα δρᾶϲαι; παρακαλεῖϲ γὰρ ἐϲ φόβον.
Ορ. τὴν Ἑλλάδοϲ μιάϲτορʼ εἰϲ Ἅιδου βαλεῖν.
Με. ἀπόδοϲ δάμαρτοϲ νέκυν, ὅπωϲ χώϲω τάφωι.
Ορ. θεοὺϲ ἀπαίτει· παῖδα δὲ κτενῶ ϲέθεν.
[Με. ὁ μητροφόντηϲ ἐπὶ φόνωι πράϲϲειϲ φόνον;
Ορ. ὁ πατρὸϲ ἀμύντωρ, ὃν ϲὺ προύδωκαϲ θανεῖν.]
Με. οὐκ ἤρκεϲέν ϲοι τὸ παρὸν αἷμα μητέροϲ;
Ορ. οὐκ ἂν κάμοιμι τὰϲ κακὰϲ κτείνων ἀεί.
Με. ἦ καὶ ϲύ, Πυλάδη, τῶιδε κοινωνεῖϲ φόνου;
Ορ. φηϲὶν ϲιωπῶν· ἀρκέϲω δʼ ἐγὼ λέγων.
Με. ἀλλʼ οὔτι χαίρων, ἤν γε μὴ φύγηιϲ πτεροῖϲ.
Ορ. οὐ φευξόμεϲθα, πυρὶ δʼ ἀνάψομεν δόμουϲ.
Με. ἦ γὰρ πατρῶιον δῶμα πορθήϲειϲ τόδε;
Ορ. ὡϲ μή γʼ ἔχηιϲ ϲύ, τήνδʼ ἐπιϲφάξαϲ πυρί.
Με. κτεῖνʼ· ὡϲ κτανών γε τῶνδέ μοι δώϲειϲ δίκην.
[Ορ. ἔϲται τάδʼ.
Με. ἆ ἆ, μηδαμῶϲ δράϲηιϲ τάδε.]
Ορ. ϲίγα νυν, ἀνέχου δʼ ἐνδίκωϲ πράϲϲων κακῶϲ.
Με. ἄπαιρε θυγατρὸϲ φάϲγανον.
Ορ. ψευδὴϲ ἔφυϲ.
Με. ἀλλὰ κτενεῖϲ μου θυγατέρʼ;
Ορ. οὐ ψευδὴϲ ἔτʼ εἶ.
Με. οἴμοι, τί δράϲω;
Ορ. πεῖθʼ ἐϲ Ἀργείουϲ μολών …
Με. πειθὼ τίνʼ;
Ορ. ἡμᾶϲ μὴ θανεῖν αἰτοῦ πόλιν.
Με. ἢ παῖδά μου φονεύϲεθʼ;
Ορ. ὧδʼ ἔχει τάδε.
Με. ἦ γὰρ δίκαιον ζῆν ϲε;
Ορ. καὶ κρατεῖν γε γῆϲ.
Με. ποίαϲ;
Ορ. ἐν Ἄργει τῶιδε τῶι Πελαϲγικῶι.
Με. εὖ γοῦν θίγοιϲ ἂν χερνίβων …
Ορ. τί δὴ γὰρ οὔ;
Με. καὶ ϲφάγια πρὸ δορὸϲ καταβάλοιϲ.
Ορ. ϲὺ δʼ ἂν καλῶϲ;
Με. ἁγνὸϲ γάρ εἰμι χεῖραϲ.
Ορ. ἀλλʼ οὐ τὰϲ φρέναϲ.
Με. τίϲ δʼ ἂν προϲείποι ϲʼ;
Ορ. ὅϲτιϲ ἐϲτὶ φιλοπάτωρ.
Με. ὅϲτιϲ δὲ τιμᾶι μητέρʼ;
Ορ. εὐδαίμων ἔφυ.
Με. οὔκουν ϲύ γʼ.
Ορ. οὐ γὰρ ἁνδάνουϲιν αἱ κακαί.
Με. ὦ τλῆμον Ἑλένη …
Ορ. τἀμὰ δʼ οὐχὶ τλήμονα;
Με. ϲφάγιον ἐκόμιϲά ϲʼ ἐκ Φρυγῶν …
Ορ. εἰ γὰρ τόδʼ ἦν.
Με. πόνουϲ πονήϲαϲ μυρίουϲ.
Ορ. πλήν γʼ εἰϲ ἐμέ.
Με. πέπονθα δεινά.
Ορ. τότε γὰρ ἦϲθʼ ἀνωφελήϲ.
Με. ἔχειϲ με.
Ορ. ϲαυτὸν ϲύ γʼ ἔλαβεϲ κακὸϲ γεγώϲ.
ἀλλʼ εἷʼ, ὕφαπτε δώματʼ, Ἠλέκτρα, τάδε,
ϲύ τʼ, ὦ φίλων μοι τῶν ἐμῶν ϲαφέϲτατε,
Πυλάδη, κάταιθε γεῖϲα τειχέων τάδε.
Με. ὦ γαῖα Δαναῶν ἱππίου τʼ Ἄργουϲ κτίται,
οὐχ εἷʼ ἐνόπλωι ποδὶ βοηδρομήϲετε;
πᾶϲαν γὰρ ὑμῶν ὅδε βιάζεται πόλιν
ζῆν, αἷμα μητρὸϲ μυϲαρὸν ἐξειργαϲμένοϲ.
ΑΠΟΛΛΩΝ Μενέλαε, παῦϲαι λῆμʼ ἔχων τεθηγμένον·
Φοῖβόϲ ϲʼ ὁ Λητοῦϲ παῖϲ ὅδʼ ἐγγὺϲ ὢν καλῶ·
ϲύ θʼ ὃϲ ξιφήρηϲ τῆιδʼ ἐφεδρεύειϲ κόρηι,
Ὀρέϲθʼ, ἵνʼ εἰδῆιϲ οὓϲ φέρων ἥκω λόγουϲ.
Ἑλένην μέν, ἣν ϲὺ διολέϲαι πρόθυμοϲ ὢν
ἥμαρτεϲ, ὀργὴν Μενέλεωι ποιούμενοϲ,
[ἥδʼ ἐϲτὶν ἣν ὁρᾶτʼ ἐν αἰθέροϲ πτυχαῖϲ,
ϲεϲωμένη τε κοὐ θανοῦϲα πρὸϲ ϲέθεν.]
ἐγώ νιν ἐξέϲωϲα χὐπὸ φαϲγάνου
τοῦ ϲοῦ κελευϲθεὶϲ ἥρπαϲʼ ἐκ Διὸϲ πατρόϲ.
Ζηνὸϲ γὰρ οὖϲαν ζῆν νιν ἄφθιτον χρεών,
Κάϲτορί τε Πολυδεύκει τʼ ἐν αἰθέροϲ πτυχαῖϲ
ϲύνθακοϲ ἔϲται, ναυτίλοιϲ ϲωτήριοϲ.
[ἄλλην δὲ νύμφην ἐϲ δόμουϲ κτῆϲαι λαβών.]
ἐπεὶ θεοὶ τῶι τῆϲδε καλλιϲτεύματι
Ἕλληναϲ εἰϲ ἓν καὶ Φρύγαϲ ϲυνήγαγον
θανάτουϲ τʼ ἔθηκαν, ὡϲ ἀπαντλοῖεν χθονὸϲ
ὕβριϲμα θνητῶν ἀφθόνου πληρώματοϲ.
τὰ μὲν καθʼ Ἑλένην ὧδʼ ἔχει· ϲὲ δʼ αὖ χρεών,
Ὀρέϲτα, γαίαϲ τῆϲδʼ ὑπερβαλόνθʼ ὅρουϲ
Παρράϲιον οἰκεῖν δάπεδον ἐνιαυτοῦ κύκλον·
κεκλήϲεται δὲ ϲῆϲ φυγῆϲ ἐπώνυμον
[Ἀζᾶϲιν Ἀρκάϲιν τʼ Ὀρέϲτειον καλεῖν].
ἐνθένδε δʼ ἐλθὼν τὴν Ἀθηναίων πόλιν
δίκην ὑπόϲχεϲ αἵματοϲ μητροκτόνου
Εὐμενίϲι τριϲϲαῖϲ· θεοὶ δέ ϲοι δίκηϲ βραβῆϲ
πάγοιϲιν ἐν Ἀρείοιϲιν εὐϲεβεϲτάτην
ψῆφον διοίϲουϲʼ, ἔνθα νικῆϲαί ϲε χρή.
ἐφʼ ἧϲ δʼ ἔχειϲ, Ὀρέϲτα, φάϲγανον δέρηι,
γῆμαι πέπρωταί ϲʼ Ἑρμιόνην· ὃϲ δʼ οἴεται
Νεοπτόλεμοϲ γαμεῖν νιν, οὐ γαμεῖ ποτε·
θανεῖν γὰρ αὐτῶι μοῖρα Δελφικῶι ξίφει,
δίκαϲ Ἀχιλλέωϲ πατρὸϲ ἐξαιτοῦντά με.
Πυλάδηι δʼ ἀδελφῆϲ λέκτρον, ὧι ποτʼ ἤινεϲαϲ,
δόϲ· ὁ δʼ ἐπιών νιν βίοτοϲ εὐδαίμων μένει.
Ἄργουϲ δʼ Ὀρέϲτην, Μενέλεωϲ, ἔα κρατεῖν,
ἐλθὼν δʼ ἄναϲϲε Ϲπαρτιάτιδοϲ χθονόϲ,
φερνὰϲ ἔχων δάμαρτοϲ, ἥ ϲε μυρίοιϲ
πόνοιϲ διδοῦϲα δεῦρʼ ἀεὶ διήνυϲεν.
τὰ πρὸϲ πόλιν δὲ τῶιδʼ ἐγὼ θήϲω καλῶϲ,
ὅϲ νιν φονεῦϲαι μητέρʼ ἐξηνάγκαϲα.
Ορ. ὦ Λοξία μαντεῖε, ϲῶν θεϲπιϲμάτων
οὐ ψευδόμαντιϲ ἦϲθʼ ἄρʼ ἀλλʼ ἐτήτυμοϲ.
καίτοι μʼ ἐϲήιει δεῖμα, μή τινοϲ κλύων
ἀλαϲτόρων δόξαιμι ϲὴν κλύειν ὄπα.
ἀλλʼ εὖ τελεῖται, πείϲομαι δὲ ϲοῖϲ λόγοιϲ·
ἰδού, μεθίημʼ Ἑρμιόνην ἀπὸ ϲφαγῆϲ,
καὶ λέκτρʼ ἐπήινεϲʼ, ἡνίκʼ ἂν διδῶι πατήρ.
Με. ὦ Ζηνὸϲ Ἑλένη χαῖρε παῖ· ζηλῶ δέ ϲε
θεῶν κατοικήϲουϲαν ὄλβιον δόμον.
Ὀρέϲτα, ϲοὶ δὲ παῖδʼ ἐγὼ κατεγγυῶ,
Φοίβου λέγοντοϲ· εὐγενὴϲ δʼ ἀπʼ εὐγενοῦϲ
γήμαϲ ὄναιο καὶ ϲὺ χὠ διδοὺϲ ἐγώ.
Απ. χωρεῖτέ νυν ἕκαϲτοϲ οἷ προϲτάϲϲομεν
νείκουϲ τε διαλύεϲθε.
Με. πείθεϲθαι χρεών.
Ορ. κἀγὼ τοιοῦτοϲ· ϲπένδομαι δὲ ϲυμφοραῖϲ,
Μενέλαε, καὶ ϲοῖϲ, Λοξία, θεϲπίϲμαϲιν.
Απ. ἴτε νυν καθʼ ὁδόν, τὴν καλλίϲτην
θεῶν Εἰρήνην τιμῶντεϲ· ἐγὼ δʼ
Ἑλένην Ζηνὸϲ μελάθροιϲ πελάϲω,
λαμπρῶν ἄϲτρων πόλον ἐξανύϲαϲ,
ἔνθα παρʼ Ἥραι τῆι θʼ Ἡρακλέουϲ
Ἥβηι πάρεδροϲ θεὸϲ ἀνθρώποιϲ
ἔϲται ϲπονδαῖϲ ἔντιμοϲ ἀεί,
ϲὺν Τυνδαρίδαιϲ τοῖϲ Διὸϲ ὑγρᾶϲ
ναύταιϲ μεδέουϲα θαλάϲϲηϲ.
[Χο. ὦ μέγα ϲεμνὴ Νίκη τὸν ἐμὸν
βίοτον κατέχοιϲ
καὶ μὴ λήγοιϲ ϲτεφανοῦϲα.]
