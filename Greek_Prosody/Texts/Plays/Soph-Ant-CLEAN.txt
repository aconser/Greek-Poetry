
Oxford Scholarly Editions Online
Sophocles, Ἀντιγόνη: ΑΝΤΙΓΟΝΗ
Sir Hugh Lloyd-Jones and N. G. Wilson (eds), Oxford Classical Texts: Sophoclis: Fabulae
Published in print: 1990; Published online: May 2017
ΑΝΤΙΓΟΝΗ
ΑΝΤΙΓΟΝΗ Ὦ κοινὸν αὐτάδελφον Ἰϲμήνηϲ κάρα,
   ἆρʼ οἶϲθʼ ὅ τι Ζεὺϲ τῶν ἀπʼ Οἰδίπου κακῶν—
   ἆ, ποῖον οὐχὶ νῷν ἔτι ζώϲαιν τελεῖ;
   οὐδὲν γὰρ οὔτʼ ἀλγεινὸν οὔτʼ †ἄτηϲ ἄτερ†
   οὔτʼ αἰϲχρὸν οὔτʼ ἄτιμόν ἐϲθʼ, ὁποῖον οὐ
   τῶν ϲῶν τε κἀμῶν οὐκ ὄπωπʼ ἐγὼ κακῶν.
   καὶ νῦν τί τοῦτʼ αὖ φαϲι πανδήμῳ πόλει
   κήρυγμα θεῖναι τὸν ϲτρατηγὸν ἀρτίωϲ;
   ἔχειϲ τι κεἰϲήκουϲαϲ; ἤ ϲε λανθάνει
   πρὸϲ τοὺϲ φίλουϲ ϲτείχοντα τῶν ἐχθρῶν κακά;
ΙϹΜΗΝΗ ἐμοὶ μὲν οὐδεὶϲ μῦθοϲ, Ἀντιγόνη, φίλων
   οὔθʼ ἡδὺϲ οὔτʼ ἀλγεινὸϲ ἵκετʼ ἐξ ὅτου
   δυοῖν ἀδελφοῖν ἐϲτερήθημεν δύο,
   μιᾷ θανόντοιν ἡμέρᾳ διπλῇ χερί·
   ἐπεὶ δὲ φροῦδόϲ ἐϲτιν Ἀργείων ϲτρατὸϲ
   ἐν νυκτὶ τῇ νῦν, οὐδὲν οἶδʼ ὑπέρτερον,
   οὔτʼ εὐτυχοῦϲα μᾶλλον οὔτʼ ἀτωμένη.
Αν. ᾔδη καλῶϲ, καί ϲʼ ἐκτὸϲ αὐλείων πυλῶν
   τοῦδʼ οὕνεκ' ἐξέπεμπον, ὡϲ μόνη κλύοιϲ.
Ιϲ. τί δʼ ἔϲτι; δηλοῖϲ γάρ τι καλχαίνουϲʼ ἔποϲ.
Αν. οὐ γὰρ τάφου νῷν τὼ καϲιγνήτω Κρέων
   τὸν μὲν προτίϲαϲ, τὸν δʼ ἀτιμάϲαϲ ἔχει;
   Ἐτεοκλέα μέν, ὡϲ λέγουϲι, †ϲὺν δίκῃ
   χρηϲθεὶϲ† δικαίᾳ καὶ νόμῳ, κατὰ χθονὸϲ
   ἔκρυψε τοῖϲ ἔνερθεν ἔντιμον νεκροῖϲ,
   τὸν δʼ ἀθλίωϲ θανόντα Πολυνείκουϲ νέκυν

   ἀϲτοῖϲί φαϲιν ἐκκεκηρῦχθαι τὸ μὴ
   τάφῳ καλύψαι μηδὲ κωκῦϲαί τινα,
   ἐᾶν δʼ ἄκλαυτον, ἄταφον, οἰωνοῖϲ γλυκὺν
   θηϲαυρὸν εἰϲορῶϲι πρὸϲ χάριν βορᾶϲ.
   τοιαῦτά φαϲι τὸν ἀγαθὸν Κρέοντα ϲοὶ
   κἀμοί, λέγω γὰρ κἀμέ, κηρύξαντʼ ἔχειν,
   καὶ δεῦρο νεῖϲθαι ταῦτα τοῖϲι μὴ εἰδόϲιν
   ϲαφῆ προκηρύξοντα, καὶ τὸ πρᾶγμʼ ἄγειν
   οὐχ ὡϲ παρʼ οὐδέν, ἀλλʼ ὃϲ ἂν τούτων τι δρᾷ,
   φόνον προκεῖϲθαι δημόλευϲτον ἐν πόλει.
   οὕτωϲ ἔχει ϲοι ταῦτα, καὶ δείξειϲ τάχα
   εἴτʼ εὐγενὴϲ πέφυκαϲ εἴτʼ ἐϲθλῶν κακή.
Ιϲ. τί δʼ, ὦ ταλαῖφρον, εἰ τάδ' ἐν τούτοιϲ, ἐγὼ
   λύουϲʼ ἂν εἴθʼ ἅπτουϲα προϲθείμην πλέον;
Αν. εἰ ξυμπονήϲειϲ καὶ ξυνεργάϲῃ ϲκόπει.
Ιϲ. ποῖόν τι κινδύνευμα; ποῦ γνώμηϲ ποτʼ εἶ;
Αν. εἰ τὸν νεκρὸν ξὺν τῇδε κουφιεῖϲ χερί.
Ιϲ. ἦ γὰρ νοεῖϲ θάπτειν ϲφʼ, ἀπόρρητον πόλει;
Αν. τὸν γοῦν ἐμόν, καὶ τὸν ϲόν, ἢν ϲὺ μὴ θέλῃϲ,
   ἀδελφόν· οὐ γὰρ δὴ προδοῦϲʼ ἁλώϲομαι.
Ιϲ. ὦ ϲχετλία, Κρέοντοϲ ἀντειρηκότοϲ;
Αν. ἀλλʼ οὐδὲν αὐτῷ τῶν ἐμῶν ⟨μʼ⟩ εἴργειν μέτα.
Ιϲ. οἴμοι· φρόνηϲον, ὦ καϲιγνήτη, πατὴρ
   ὡϲ νῷν ἀπεχθὴϲ δυϲκλεήϲ τʼ ἀπώλετο
   πρὸϲ αὐτοφώρων ἀμπλακημάτων, διπλᾶϲ
   ὄψειϲ ἀράξαϲ αὐτὸϲ αὐτουργῷ χερί·
   ἔπειτα μήτηρ καὶ γυνή, διπλοῦν ἔποϲ,
   πλεκταῖϲιν ἀρτάναιϲι λωβᾶται βίον·
   τρίτον δʼ ἀδελφὼ δύο μίαν καθʼ ἡμέραν
   αὐτοκτονοῦντε τὼ ταλαιπώρω μόρον
   κοινὸν κατειργάϲαντʼ ἐπαλλήλοιν χεροῖν.
   νῦν δʼ αὖ μόνα δὴ νὼ λελειμμένα ϲκόπει
   ὅϲῳ κάκιϲτʼ ὀλούμεθʼ, εἰ νόμου βίᾳ
   ψῆφον τυράννων ἢ κράτη παρέξιμεν.
   ἀλλʼ ἐννοεῖν χρὴ τοῦτο μὲν γυναῖχʼ ὅτι
   ἔφυμεν, ὡϲ πρὸϲ ἄνδραϲ οὐ μαχουμένα·
   ἔπειτα δʼ οὕνεκʼ ἀρχόμεϲθʼ ἐκ κρειϲϲόνων
   καὶ ταῦτʼ ἀκούειν κἄτι τῶνδʼ ἀλγίονα.
   ἐγὼ μὲν οὖν αἰτοῦϲα τοὺϲ ὑπὸ χθονὸϲ

   ξύγγνοιαν ἴϲχειν, ὡϲ βιάζομαι τάδε,
   τοῖϲ ἐν τέλει βεβῶϲι πείϲομαι. τὸ γὰρ
   περιϲϲὰ πράϲϲειν οὐκ ἔχει νοῦν οὐδένα.
Αν. οὔτʼ ἂν κελεύϲαιμ' οὔτʼ ἄν, εἰ θέλοιϲ ἔτι
   πράϲϲειν, ἐμοῦ γʼ ἂν ἡδέωϲ δρῴηϲ μέτα.
   ἀλλʼ ἴϲθʼ ὁποία ϲοι δοκεῖ, κεῖνον δʼ ἐγὼ
   θάψω. καλόν μοι τοῦτο ποιούϲῃ θανεῖν.
   φίλη μετʼ αὐτοῦ κείϲομαι, φίλου μέτα,
   ὅϲια πανουργήϲαϲʼ· ἐπεὶ πλείων χρόνοϲ
   ὃν δεῖ μʼ ἀρέϲκειν τοῖϲ κάτω τῶν ἐνθάδε.
   ἐκεῖ γὰρ αἰεὶ κείϲομαι· ϲὺ δʼ εἰ δοκεῖ
   τὰ τῶν θεῶν ἔντιμʼ ἀτιμάϲαϲʼ ἔχε.
Ιϲ. ἐγὼ μὲν οὐκ ἄτιμα ποιοῦμαι, τὸ δὲ
   βίᾳ πολιτῶν δρᾶν ἔφυν ἀμήχανοϲ.
Αν. ϲὺ μὲν τάδʼ ἂν προὔχοι'· ἐγὼ δὲ δὴ τάφον
   χώϲουϲʼ ἀδελφῷ φιλτάτῳ πορεύϲομαι.
Ιϲ. οἴμοι, ταλαίνηϲ ὡϲ ὑπερδέδοικά ϲου.
Αν. μὴ ̓μοῦ προτάρβει· τὸν ϲὸν ἐξόρθου πότμον.
Ιϲ. ἀλλʼ οὖν προμηνύϲῃϲ γε τοῦτο μηδενὶ
   τοὔργον, κρυφῇ δὲ κεῦθε, ϲὺν δʼ αὔτωϲ ἐγώ.
Αν. οἴμοι, καταύδα· πολλὸν ἐχθίων ἔϲῃ
   ϲιγῶϲʼ, ἐὰν μὴ πᾶϲι κηρύξῃϲ τάδε.
Ιϲ. θερμὴν ἐπὶ ψυχροῖϲι καρδίαν ἔχειϲ.
Αν. ἀλλʼ οἶδʼ ἀρέϲκουϲʼ οἷϲ μάλιϲθʼ ἁδεῖν με χρή.
Ιϲ. εἰ καὶ δυνήϲῃ γʼ· ἀλλʼ ἀμηχάνων ἐρᾷϲ.
Αν. οὐκοῦν, ὅταν δὴ μὴ ϲθένω, πεπαύϲομαι.
Ιϲ. ἀρχὴν δὲ θηρᾶν οὐ πρέπει τἀμήχανα.
Αν. εἰ ταῦτα λέξειϲ, ἐχθαρῇ μὲν ἐξ ἐμοῦ,
   ἐχθρὰ δὲ τῷ θανόντι προϲκείϲῃ δίκῃ.
   ἀλλʼ ἔα με καὶ τὴν ἐξ ἐμοῦ δυϲβουλίαν
   παθεῖν τὸ δεινὸν τοῦτο· πείϲομαι γὰρ οὖν
   τοϲοῦτον οὐδὲν ὥϲτε μὴ οὐ καλῶϲ θανεῖν.
Ιϲ. ἀλλ' εἰ δοκεῖ ϲοι, ϲτεῖχε· τοῦτο δʼ ἴϲθʼ, ὅτι
   ἄνουϲ μὲν ἔρχῃ, τοῖϲ φίλοιϲ δʼ ὀρθῶϲ φίλη.
ΧΟΡΟϹ
[ϲτρ. α
ἀκτὶϲ ἀελίου, τὸ κάλ-

   λιϲτον ἑπταπύλῳ φανὲν
   Θήβᾳ τῶν προτέρων φάοϲ,
   ἐφάνθηϲ ποτ', ὦ χρυϲέαϲ
   ἁμέραϲ βλέφαρον, Διρκαί-
   ων ὑπὲρ ῥεέθρων μολοῦϲα,
   τὸν †λεύκαϲπιν Ἀργόθεν
   φῶτα βάντα πανϲαγίᾳ†
   φυγάδα πρόδρομον ὀξυτόρῳ
   κινήϲαϲα χαλινῷ·
   ὃϲ ἐφʼ ἡμετέρᾳ γῇ Πολυνείκουϲ
   ἀρθεὶϲ νεικέων ἐξ ἀμφιλόγων
   ὀξέα κλάζων
   αἰετὸϲ ἐϲ γῆν ὣϲ ὑπερέπτα,
   λευκῆϲ χιόνοϲ πτέρυγι ϲτεγανὸϲ
   πολλῶν μεθʼ ὅπλων
   ξύν θʼ ἱπποκόμοιϲ κορύθεϲϲιν.
[ἀντ. α
   ϲτὰϲ δʼ ὑπὲρ μελάθρων φονώ-
   ϲαιϲιν ἀμφιχανὼν κύκλῳ
   λόγχαιϲ ἑπτάπυλον ϲτόμα
   ἔβα, πρίν ποθʼ ἁμετέρων
   αἱμάτων γένυϲιν πληϲθῆ-
   ναί ⟨τε⟩ καὶ ϲτεφάνωμα πύργων
   πευκάενθ' Ἥφαιϲτον ἑλεῖν.
   τοῖοϲ ἀμφὶ νῶτʼ ἐτάθη
   πάταγοϲ Ἄρεοϲ, ἀντιπάλῳ
   δυϲχείρωμα δράκοντοϲ.
   Ζεὺϲ γὰρ μεγάληϲ γλώϲϲηϲ κόμπουϲ
   ὑπερεχθαίρει, καί ϲφαϲ ἐϲιδὼν
   πολλῷ ῥεύματι προϲνιϲομένουϲ,
   χρυϲοῦ καναχῆϲ ὑπεροπτείαιϲ,
   παλτῷ ῥιπτεῖ πυρὶ βαλβίδων
   ἐπʼ ἄκρων ἤδη
   νίκην ὁρμῶντʼ ἀλαλάξαι·
[ϲτρ. β
   ἀντιτύπᾳ δʼ ἐπὶ γᾷ πέϲε τανταλωθεὶϲ
   πυρφόροϲ ὃϲ τότε μαινομένᾳ ξὺν ὁρμᾷ
   βακχεύων ἐπέπνει
   ῥιπαῖϲ ἐχθίϲτων ἀνέμων.

   εἶχε δʼ ἄλλᾳ τάδʼ· ⟨ἀλλʼ⟩
   ἄλλ' ἐπʼ ἄλλοιϲ ἐπενώ-
   μα ϲτυφελίζων μέγαϲ Ἄ- ρηϲ δεξιόϲειροϲ.
   ἑπτὰ λοχαγοὶ γὰρ ἐφʼ ἐπτὰ πύλαιϲ
   ταχθέντεϲ ἴϲοι πρὸϲ ἴϲουϲ ἔλιπον
   Ζηνὶ τροπαίῳ πάγχαλκα τέλη,
   πλὴν τοῖν ϲτυγεροῖν, ὣ πατρὸϲ ἑνὸϲ
   μητρόϲ τε μιᾶϲ φύντε καθʼ αὑτοῖν
   δικρατεῖϲ λόγχαϲ ϲτήϲαντʼ ἔχετον
   κοινοῦ θανάτου μέροϲ ἄμφω.
[ἀντ. β
   ἀλλὰ γὰρ ἁ μεγαλώνυμοϲ ἦλθε Νίκα
   τᾷ πολυαρμάτῳ ἀντιχαρεῖϲα Θήβᾳ,
   ἐκ μὲν δὴ πολέμων
   τῶν νῦν θέϲθε ληϲμοϲύναν,
   θεῶν δὲ ναοὺϲ χοροῖϲ
   παννύχοιϲ πάνταϲ ἐπέλ-
   θωμεν, ὁ Θήβαϲ δʼ ἐλελί-
χθων Βάκχιοϲ ἄρχοι.
   ἀλλʼ ὅδε γὰρ δὴ βαϲιλεὺϲ χώραϲ,
   †Κρέων ὁ Μενοικέωϲ,† … νεοχμὸϲ
   νεαραῖϲι θεῶν ἐπὶ ϲυντυχίαιϲ
   χωρεῖ τίνα δὴ μῆτιν ἐρέϲϲων,
   ὅτι ϲύγκλητον τήνδε γερόντων
   προὔθετο λέϲχην,
   κοινῷ κηρύγματι πέμψαϲ;
ΚΡΕΩΝ ἄνδρεϲ, τὰ μὲν δὴ πόλεοϲ ἀϲφαλῶϲ θεοὶ
   πολλῷ ϲάλῳ ϲείϲαντεϲ ὤρθωϲαν πάλιν·
   ὑμᾶϲ δʼ ἐγὼ πομποῖϲιν ἐκ πάντων δίχα
   ἔϲτειλʼ ἱκέϲθαι, τοῦτο μὲν τὰ Λαΐου
   ϲέβονταϲ εἰδὼϲ εὖ θρόνων ἀεὶ κράτη,
   τοῦτʼ αὖθιϲ, ἡνίκʼ Οἰδίπουϲ ὤρθου πόλιν,
        *    *    *    *    *
   κἀπεὶ διώλετʼ, ἀμφὶ τοὺϲ κείνων ἔτι
   παῖδαϲ μένονταϲ ἐμπέδοιϲ φρονήμαϲιν.
   ὅτʼ οὖν ἐκεῖνοι πρὸϲ διπλῆϲ μοίραϲ μίαν
   καθʼ ἡμέραν ὤλοντο παίϲαντέϲ τε καὶ

   πληγέντεϲ αὐτόχειρι ϲὺν μιάϲματι,
   ἐγὼ κράτη δὴ πάντα καὶ θρόνουϲ ἔχω
   γένουϲ κατʼ ἀγχιϲτεῖα τῶν ὀλωλότων.
ἀμήχανον δὲ παντὸϲ ἀνδρὸϲ ἐκμαθεῖν
   ψυχήν τε καὶ φρόνημα καὶ γνώμην, πρὶν ἂν
   ἀρχαῖϲ τε καὶ νόμοιϲιν ἐντριβὴϲ φανῇ.
   ἐμοὶ γὰρ ὅϲτιϲ πᾶϲαν εὐθύνων πόλιν
   μὴ τῶν ἀρίϲτων ἅπτεται βουλευμάτων,
   ἀλλʼ ἐκ φόβου του γλῶϲϲαν ἐγκλῄϲαϲ ἔχει,
   κάκιϲτοϲ εἶναι νῦν τε καὶ πάλαι δοκεῖ·
   καὶ μείζονʼ ὅϲτιϲ ἀντὶ τῆϲ αὑτοῦ πάτραϲ
   φίλον νομίζει, τοῦτον οὐδαμοῦ λέγω.
   ἐγὼ γάρ, ἴϲτω Ζεὺϲ ὁ πάνθʼ ὁρῶν ἀεί,
   οὔτʼ ἂν ϲιωπήϲαιμι τὴν ἄτην ὁρῶν
   ϲτείχουϲαν ἀϲτοῖϲ ἀντὶ τῆϲ ϲωτηρίαϲ,
   οὔτʼ ἂν φίλον ποτ' ἄνδρα δυϲμενῆ χθονὸϲ
   θείμην ἐμαυτῷ, τοῦτο γιγνώϲκων ὅτι
   ἥδʼ ἐϲτὶν ἡ ϲῴζουϲα καὶ ταύτηϲ ἔπι
   πλέοντεϲ ὀρθῆϲ τοὺϲ φίλουϲ ποιούμεθα.
   τοιοῖϲδʼ ἐγὼ νόμοιϲι τήνδʼ αὔξω πόλιν.
καὶ νῦν ἀδελφὰ τῶνδε κηρύξαϲ ἔχω
   ἀϲτοῖϲι παίδων τῶν ἀπ' Οἰδίπου πέρι·
   Ἐτεοκλέα μέν, ὃϲ πόλεωϲ ὑπερμαχῶν
   ὄλωλε τῆϲδε, πάντʼ ἀριϲτεύϲαϲ δορί,
   τάφῳ τε κρύψαι καὶ τὰ πάντʼ ἐφαγνίϲαι
   ἃ τοῖϲ ἀρίϲτοιϲ ἔρχεται κάτω νεκροῖϲ·
   τὸν δʼ αὖ ξύναιμον τοῦδε, Πολυνείκη λέγω,
   ὃϲ γῆν πατρῴαν καὶ θεοὺϲ τοὺϲ ἐγγενεῖϲ
   φυγὰϲ κατελθὼν ἠθέληϲε μὲν πυρὶ
   πρῆϲαι κατʼ ἄκραϲ, ἠθέληϲε δʼ αἵματοϲ
   κοινοῦ πάϲαϲθαι, τοὺϲ δὲ δουλώϲαϲ ἄγειν,
   τοῦτον πόλει τῇδʼ ἐκκεκήρυκται τάφῳ
   μήτε κτερίζειν μήτε κωκῦϲαί τινα,
   ἐᾶν δʼ ἄθαπτον καὶ πρὸϲ οἰωνῶν δέμαϲ
   καὶ πρὸϲ κυνῶν ἐδεϲτὸν αἰκιϲθέν τʼ ἰδεῖν.
   τοιόνδʼ ἐμὸν φρόνημα, κοὔποτ' ἔκ γ' ἐμοῦ
   τιμῇ προέξουϲʼ οἱ κακοὶ τῶν ἐνδίκων.
   ἀλλʼ ὅϲτιϲ εὔνουϲ τῇδε τῇ πόλει, θανὼν
   καὶ ζῶν ὀμοίωϲ ἔκ γʼ ἐμοῦ τιμήϲεται.

Χο. ϲοὶ ταῦτʼ ἀρέϲκει, παῖ Μενοικέωϲ, ποεῖν
   τὸν τῇδε δύϲνουν καὶ τὸν εὐμενῆ πόλει·
   νόμῳ δὲ χρῆϲθαι παντί, τοῦτʼ ἔνεϲτί ϲοι
   καὶ τῶν θανόντων χώπόϲοι ζῶμεν πέρι.
Κρ. ὡϲ ἂν cκοποί νυν ἦτε τῶν εἰρημένων—
Χο. νεωτέρῳ τῳ τοῦτο βαϲτάζειν πρόθεc.
Κρ. ἀλλʼ εἴϲʼ ἑτοῖμοι τοῦ νεκροῦ γʼ ἐπίϲκοποι.
Χο. τί δῆτʼ ἂν ἄλλʼ ἐκ τοῦδʼ ἐπεντέλλοιϲ ἔτι;
Κρ. τὸ μὴ ̓πιχωρεῖν τοῖϲ ἀπιϲτοῦϲιν τάδε.
Χο. οὐκ ἔϲτιν οὕτω μῶροϲ ὃϲ θανεῖν ἐρᾷ.
Κρ. καὶ μὴν ὁ μιϲθόϲ γʼ οὗτοϲ. ἀλλʼ ὑπʼ ἐλπίδων
   ἄνδραϲ τό κέρδοϲ πολλάκιϲ διώλεϲεν.
ΦΥΛΑΞ ἄναξ, ἐρῶ μὲν οὐχ ὅπωϲ τάχουϲ ὕπο
   δύϲπνουϲ ἱκάνω κοῦφον ἐξάραϲ πόδα.
   πολλὰϲ γὰρ ἔϲχον φροντίδων ἐπιϲτάϲειϲ,
   ὁδοῖϲ κυκλῶν ἐμαυτὸν εἰϲ ἀναϲτροφήν·
   ψυχὴ γὰρ ηὔδα πολλά μοι μυθουμένη,
   'τάλαϲ, τί χωρεῖϲ οἷ μολὼν δώϲειϲ δίκην;
   τλήμων, μένειϲ αὖ; κεἰ τάδʼ εἴϲεται Κρέων
   ἄλλου παρʼ ἀνδρόϲ, πῶϲ ϲὺ δῆτʼ οὐκ ἀλγυνῇ;'
   τοιαῦθʼ ἑλίϲϲων ἤνυτον ϲχολῇ βραδύϲ,
   χοὔτωϲ ὀδὸϲ βραχεῖα γίγνεται μακρά.
   τέλοϲ γε μέντοι δεῦρʼ ἐνίκηϲεν μολεῖν
   ϲοί· κεἰ τὸ μηδὲν ἐξερῶ, φράϲω δʼ ὅμωϲ.
   τῆϲ ἐλπίδοϲ γὰρ ἔρχομαι δεδραγμένοϲ,
   τὸ μὴ παθεῖν ἂν ἄλλο πλὴν τὸ μόρϲιμον.
Κρ. τί δʼ ἐϲτὶν ἄνθʼ οὗ τήνδʼ ἔχειϲ ἀθυμίαν;
Φυ. φράϲαι θέλω ϲοι πρῶτα τἀμαυτοῦ· τὸ γὰρ
   πρᾶγμʼ οὔτʼ ἔδραϲʼ οὔτʼ εἶδον ὅϲτιϲ ἦν ὁ δρῶν,
   οὐδ' ἂν δικαίωϲ ἐϲ κακὸν πέϲοιμί τι.
Κρ. εὖ γε ϲτοχάζῃ κἀποφάργνυϲαι κύκλῳ
   τὸ πρᾶγμα. δηλοῖϲ δʼ ὥϲ τι ϲημανῶν νέον.
Φυ. τὰ δεινὰ γάρ τοι προϲτίθηϲʼ ὄκνον πολύν.
Κρ. οὔκουν ἐρεῖϲ ποτʼ, εἶτʼ ἀπαλλαχθεὶϲ ἄπει;
Φυ. καὶ δὴ λέγω ϲοι. τὸν νεκρόν τιϲ ἀρτίωϲ
   θάψαϲ βέβηκε κἀπὶ χρωτὶ διψίαν

   κόνιν παλύναϲ κἀφαγιϲτεύϲαϲ ἃ χρή.
Κρ. τί φήϲ; τίϲ ἀνδρῶν ἦν ὁ τολμήϲαϲ τάδε;
Φυ. οὐκ οἶδʼ· ἐκεῖ γὰρ οὔτε του γενῇδοϲ ἦν
   πλῆγμʼ, οὐ δικέλληϲ ἐκβολή· ϲτύφλοϲ δὲ γῆ
   καὶ χέρϲοϲ, ἀρρὼξ οὐδʼ ἐπημαξευμένη
   τροχοῖϲιν, ἀλλʼ ἄϲημοϲ οὑργάτηϲ τιϲ ἦν.
   ὅπωϲ δʼ ὁ πρῶτοϲ ἡμὶν ἡμεροϲκόποϲ
   δείκνυϲι, πᾶϲι θαῦμα δυϲχερὲϲ παρῆν.
   ὁ μὲν γὰρ ἠφάνιϲτο, τυμβήρηϲ μὲν οὔ,
   λεπτὴ δʼ ἄγοϲ φεύγοντοϲ ὣϲ ἐπῆν κόνιϲ.
   ϲημεῖα δʼ οὔτε θηρὸϲ οὔτε του κυνῶν
   ἐλθόντοϲ, οὐ ϲπάϲαντοϲ ἐξεφαίνετο.
   λόγοι δʼ ἐν ἀλλήλοιϲιν ἐρρόθουν κακοί,
   φύλαξ ἐλέγχων φύλακα, κἂν ἐγίγνετο
   πληγὴ τελευτῶϲʼ, οὐδʼ ὀ κωλύϲων παρῆν.
   εἷϲ γάρ τιϲ ἦν ἕκαϲτοϲ οὑξειργαϲμένοϲ,
   κοὐδεὶϲ ἐναργήϲ, ἀλλʼ ἔφευγε μὴ εἰδέναι.
   ἦμεν δʼ ἑτοῖμοι καὶ μύδρουϲ αἴρειν χεροῖν,
   καὶ πῦρ διέρπειν, καὶ θεοὺϲ ὁρκωμοτεῖν
   τὸ μήτε δρᾶϲαι μήτε τῳ ξυνειδέναι
   τὸ πρᾶγμα βουλεύϲαντι μήτʼ εἰργαϲμένῳ.
τέλοϲ δʼ ὅτʼ οὐδὲν ἦν ἐρευνῶϲιν πλέον,
   λέγει τιϲ εἷϲ, ὃϲ πάνταϲ ἐϲ πέδον κάρα
   νεῦϲαι φόβῳ προὔτρεψεν· οὐ γὰρ εἴχομεν
   οὔτʼ ἀντιφωνεῖν οὔθʼ ὅπωϲ δρῶντεϲ καλῶϲ
   πράξαιμεν. ἦν δʼ ὁ μῦθοϲ ὡϲ ἀνοιϲτέον
   ϲοὶ τοὔργον εἴη τοῦτο κοὐχὶ κρυπτέον.
   καὶ ταῦτʼ ἐνίκα, κἀμὲ τὸν δυϲδαίμονα
   πάλοϲ καθαιρεῖ τοῦτο τἀγαθὸν λαβεῖν.
   πάρειμι δʼ ἄκων οὐχ ἐκοῦϲιν, οἶδʼ ὅτι·
   ϲτέργει γὰρ οὐδεὶϲ ἄγγελον κακῶν ἐπῶν.
Χο. ἄναξ, ἐμοί τοι μή τι καὶ θεήλατον
   τοὔργον τόδʼ ἡ ξύννοια βουλεύει πάλαι.
Χρ. παῦϲαι, πρὶν ὀργῆϲ καί με μεϲτῶϲαι λέγων,
   μὴ ̓φευρεθῇϲ ἄνουϲ τε καὶ γέρων ἅμα.
   λέγειϲ γὰρ οὐκ ἀνεκτὰ δαίμοναϲ λέγων
   πρόνοιαν ἴϲχειν τοῦδε τοῦ νεκροῦ πέρι.
   πότερον ὑπερτιμῶντεϲ ὡϲ εὐεργέτην
   ἔκρυπτον αὐτόν, ὅϲτιϲ ἀμφικίοναϲ

   ναοὺϲ πυρώϲων ἦλθε κἀναθήματα
   καὶ γῆν ἐκείνων καὶ νόμουϲ διαϲκεδῶν;
   ἢ τοὺϲ κακοὺϲ τιμῶνταϲ εἰϲορᾷϲ θεούϲ;
   οὐκ ἔϲτιν. ἀλλὰ ταῦτα καὶ πάλαι πόλεωϲ
   ἄνδρεϲ μόλιϲ φέροντεϲ ἐρρόθουν ἐμοὶ
   κρυφῇ, κάρα ϲείοντεϲ, οὐδʼ ὑπὸ ζυγῷ
   λόφον δικαίωϲ εἶχον, ὡϲ ϲτέργειν ἐμέ.
   ἐκ τῶνδε τούτουϲ ἐξεπίϲταμαι καλῶϲ
   παρηγμένουϲ μιϲθοίϲιν εἰργάϲθαι τάδε.
   οὐδὲν γὰρ ἀνθρώποιϲιν οἷον ἄργυροϲ
   κακὸν νόμιϲμʼ ἔβλαϲτε. τοῦτο καὶ πόλειϲ
   πορθεῖ, τόδʼ ἄνδραϲ ἐξανίϲτηϲιν δόμων·
   τόδʼ ἐκδιδάϲκει καὶ παραλλάϲϲει φρέναϲ
   χρηϲτὰϲ πρὸϲ αἰϲχρὰ πράγμαθʼ ἵϲταϲθαι βροτῶν·
   πανουργίαϲ δʼ ἔδειξεν ἀνθρώποιϲ ἔχειν
   καὶ παντὸϲ ἔργου δυϲϲέβειαν εἰδέναι.
   ὅϲοι δὲ μιϲθαρνοῦντεϲ ἤνυϲαν τάδε,
   χρόνῳ ποτʼ ἐξέπραξαν ὡϲ δοῦναι δίκην.
   ἀλλʼ εἴπερ ἴϲχει Ζεὺϲ ἔτʼ ἐξ ἐμοῦ ϲέβαϲ,
   εὖ τοῦτʼ ἐπίϲταϲʼ, ὅρκιοϲ δέ ϲοι λέγω,
   εἰ μὴ τὸν αὐτόχειρα τοῦδε τοῦ τάφου
   εὑρόντεϲ ἐκφανεῖτʼ ἐϲ ὀφθαλμοὺϲ ἐμούϲ,
   οὐχ ὑμὶν Ἅιδηϲ μοῦνοϲ ἀρκέϲει, πρὶν ἂν
   ζῶντεϲ κρεμαϲτοὶ τήνδε δηλώϲηθʼ ὕβριν,
   ἵνʼ εἰδότεϲ τὸ κέρδοϲ ἔνθεν οἰϲτέον
   τὸ λοιπὸν ἁρπάζητε, καὶ μάθηθʼ ὅτι
   οὐκ ἐξ ἅπαντοϲ δεῖ τὸ κερδαίνειν φιλεῖν.
   ἐκ τῶν γὰρ αἰϲχρῶν λημμάτων τοὺϲ πλείοναϲ
   ἀτωμένουϲ ἴδοιϲ ἂν ἢ ϲεϲωμένουϲ.
Φυ. εἰπεῖν τι δώϲειϲ, ἢ ϲτραφεὶϲ οὕτωϲ ἴω;
Κρ. οὐκ οἶϲθα καὶ νῦν ὡϲ ἀνιαρῶϲ λέγειϲ;
Φυ. ἐν τοῖϲιν ὠϲὶν ἢ ̓πὶ τῇ ψυχῇ δάκνῃ;
Κρ. τί δὲ ῥυθμίζειϲ τὴν ἐμὴν λύπην ὅπου;
Φυ. ὁ δρῶν ϲʼ ἀνιᾷ τὰϲ φρέναϲ, τὰ δʼ ὦτʼ ἐγώ.
Κρ. οἴμʼ ὡϲ λάλημα, δῆλον, ἐκπεφυκὸϲ εἶ.
Φυ. οὔκουν τό γʼ ἔργον τοῦτο ποιήϲαϲ ποτέ.
Κρ. καὶ ταῦτʼ ἐπ' ἀργύρῳ γε τὴν ψυχὴν προδούϲ.

Φυ. φεῦ·
   ἦ δεινόν, ᾧ δοκεῖ γε, καὶ ψευδῆ δοκεῖν.
Κρ. κόμψευέ νυν τὴν δόξαν· εἰ δὲ ταῦτα μὴ
   φανεῖτέ μοι τοὺϲ δρῶνταϲ, ἐξερεῖθʼ ὅτι
   τὰ δειλὰ κέρδη πημονὰϲ ἐργάζεται.
Φυ. ἀλλʼ εὑρεθείη μὲν μάλιϲτʼ· ἐὰν δέ τοι
   ληφθῇ τε καὶ μή, τοῦτο γὰρ τύχη κρινεῖ,
   οὐκ ἔϲθʼ ὅπωϲ ὄψῃ ϲὺ δεῦρʼ ἐλθόντα με.
   καὶ νῦν γὰρ ἐκτὸϲ ἐλπίδοϲ γνώμηϲ τʼ ἐμῆϲ
   ϲωθεὶϲ ὀφείλω τοῖϲ θεοῖϲ πολλὴν χάριν.
Χο.
[ϲτρ. α
πολλὰ τὰδεινὰ κοὐδὲν ἀν-
   θρώπου δεινότερον πέλει·
   τοῦτο καὶ πολιοῦ πέραν
   πόντου χειμερίῳ νότῳ
   χωρεῖ, περιβρυχίοιϲιν
   περῶν ὑπʼ οἴδμαϲιν, θεῶν
   τε τὰν ὑπερτάταν, Γᾶν
   ἄφθιτον, ἀκαμάταν ἀποτρύεται,
   ἰλλομένων ἀρότρων ἔτοϲ εἰϲ ἔτοϲ,
   ἱππείῳ γένει πολεύων.
[ἀντ. α
   κουφονόων τε φῦλον ὀρ-
   νίθων ἀμφιβαλὼν ἄγει
   καὶ θηρῶν ἀγρίων ἔθνη
   πόντου τʼ εἰναλίαν φύϲιν
   ϲπείραιϲι δικτυοκλώϲτοιϲ,
   περιφραδὴϲ ἀνήρ· κρατεῖ
   δὲ μηχαναῖϲ ἀγραύλου
   θηρὸϲ ὀρεϲϲιβάτα, λαϲιαύχενά θ'
   ἵππον ὀχμάζεται ἀμφὶ λόφον ζυγῴ
   οὔρειόν τʼ ἀκμῆτα ταῦρον.
[ϲτρ. β
   καὶ φθέγμα καὶ ἀνεμόεν φρόνημα καὶ ἀϲτυνόμουϲ
   ὀργὰϲ ἐδιδάξατο καὶ δυϲαύλων
   πάγων ὑπαίθρεια καὶ
   δύϲομβρα φεύγειν βέλη

   παντοπόροϲ· ἄποροϲ ἐπʼ οὐδὲν ἔρχεται
   τὸ μέλλον· Ἅιδα μόνον
   φεῦξιν οὐκ ἐπάξεται·
   νόϲων δʼ ἀμηχάνων φυγὰϲ
   ξυμπέφραϲται.
[ἀντ. β
   ϲοφόν τι τὸ μηχανόεν τέχναϲ ὑπὲρ ἐλπίδ' ἔχων
   τοτὲ μὲν κακόν, ἄλλοτʼ ἐπʼ ἐϲθλὸν ἕρπει.
   νόμουϲ παρείρων χθονὸϲ
   θεῶν τʼ ἔνορκον δίκαν
   ὑψίπολιϲ· ἄπολιϲ ὅτῳ τὸ μὴ καλὸν
   ξύνεϲτι τόλμαϲ χάριν.
   μήτʼ ἐμοὶ παρέϲτιοϲ
   γένοιτο μήτʼ ἴϲον φρονῶν
   ὃϲ τάδʼ ἔρδοι.
   εἰ δαιμόνιον τέραϲ ἀμφινοῶ
   τόδε· πῶϲ ⟨δʼ⟩ εἰδὼϲ ἀντιλογήϲω
   τήνδʼ οὐκ εἶναι παῖδʼ Ἀντιγόνην;
   ὦ δύϲτηνοϲ καὶ δυϲτήνου
   πατρὸϲ Οἰδιπόδα,
   τί ποτʼ; οὐ δή που ϲέ γʼ ἀπιϲτοῦϲαν
   τοῖϲ βαϲιλείοιϲ ἀπάγουϲι νόμοιϲ
   καὶ ἐν ἀφροϲύνῃ καθελόντεϲ;
Φυ. ἥδʼ ἔϲτʼ ἐκείνη τοὔργον ἡ ̓ξειργαϲμένη·
   τήνδʼ εἵλομεν θάπτουϲαν. ἀλλὰ ποῦ Κρέων;
Χο. ὅδʼ ἐκ δόμων ἄψορροϲ ἐϲ δέον περᾷ.
Κρ. τί δʼ ἔϲτι; ποίᾳ ξύμμετροϲ προὔβην τύχῃ;
Φυ. ἄναξ, βροτοῖϲιν οὐδέν ἐϲτʼ ἀπώμοτον.
   ψεύδει γὰρ ἡ ̓πίνοια τὴν γνώμην· ἐπεὶ
   ϲχολῇ ποθʼ ἥξειν δεῦρ' ἂν ἐξηύχουν ἐγὼ
   ταῖϲ ϲαῖϲ ἀπειλαῖϲ, αἷϲ ἐχειμάϲθην τότε.
   ἀλλʼ ἡ γὰρ εὐκτὸϲ καὶ παρʼ ἐλπίδαϲ χαρὰ
   ἔοικεν ἄλλῃ μῆκοϲ οὐδὲν ἡδονῇ,
   ἥκω, διʼ ὅρκων καίπερ ὢν ἀπώμοτοϲ,
   κόρην ἄγων τήνδʼ, ἣ καθῃρέθη τάφον
   κοϲμοῦϲα. κλῆροϲ ἐνθάδʼ οὐκ ἐπάλλετο,

   ἀλλʼ ἔϲτʼ ἐμὸν θοὔρμαιον, οὐκ ἄλλου, τόδε.
   καὶ νῦν, ἄναξ, τήνδʼ αὐτόϲ, ὡϲ θέλειϲ, λαβὼν
   καὶ κρῖνε κἀξέλεγχ'· ἐγὼ δ' ἐλεύθεροϲ
   δίκαιόϲ εἰμι τῶνδʼ ἀπηλλάχθαι κακῶν.
Κρ. ἄγειϲ δὲ τήνδε τῷ τρόπῳ πόθεν λαβών;
Φυ. αὐτὴ τὸν ἄνδρʼ ἔθαπτε· πάντʼ ἐπίϲταϲαι.
Κρ. ἦ καὶ ξυνίηϲ καὶ λέγειϲ ὀρθῶϲ ἃ φήϲ;
Φυ. ταύτην γʼ ἰδὼν θάπτουϲαν ὃν ϲὺ τὸν νεκρὸν
   ἀπεῖπαϲ. ἆρʼ ἔνδηλα καὶ ϲαφῆ λέγω;
Κρ. καὶ πῶϲ ὁρᾶται κἀπίληπτοϲ ᾑρέθη;
Φυ. τοιοῦτον ἦν τὸ πρᾶγμʼ. ὅπωϲ γὰρ ἥκομεν,
   πρὸϲ ϲοῦ τὰ δείν' ἐκεῖν' ἐπηπειλημένοι,
   πᾶϲαν κόνιν ϲήραντεϲ ἣ κατείχε τὸν
   νέκυν, μυδῶν τε ϲῶμα γυμνώϲαντεϲ εὖ,
   καθήμεθʼ ἄκρων ἐκ πάγων ὑπήνεμοι,
   ὀϲμὴν ἀπ' αὐτοῦ μὴ βάλῃ πεφευγότεϲ,
   ἐγερτὶ κινῶν ἄνδρ' ἀνὴρ ἐπιρρόθοιϲ
   κακοῖϲιν, εἴ τιϲ τοῦδʼ ἀφειδήϲοι πόνου.
   χρόνον τάδʼ ἦν τοϲοῦτον, ἔϲτʼ ἐν αἰθέρι
   μέϲῳ κατέϲτη λαμπρὸϲ ἡλίου κύκλοϲ
   καὶ καῦμʼ ἔθαλπε· καὶ τότʼ ἐξαίφνηϲ χθονὸϲ
   τυφὼϲ ἀγείραϲ ϲκηπτόν, οὐράνιον ἄχοϲ,
   πίμπληϲι πεδίον, πᾶϲαν αἰκίζων φόβην
   ὕληϲ πεδιάδοϲ, ἐν δʼ ἐμεϲτώθη μέγαϲ
   αἰθήρ· μύϲαντεϲ δʼ εἴχομεν θείαν νόϲον.
   καὶ τοῦδʼ ἀπαλλαγέντοϲ ἐν χρόνῳ μακρῷ,
   ἡ παῖϲ ὁρᾶται κἀνακωκύει πικρῶϲ
   ὄρνιθοϲ ὀξὺν φθόγγον, ὡϲ ὅταν κενῆϲ
   εὐνῆϲ νεοϲϲῶν ὀρφανὸν βλέψῃ λέχοϲ·
   οὕτω δὲ χαὔτη, ψιλὸν ὡϲ ὁρᾷ νέκυν,
   γόοιϲιν ἐξῴμωξεν, ἐκ δʼ ἀρὰϲ κακὰϲ
   ἠρᾶτο τοῖϲι τοὔργον ἐξειργαϲμένοιϲ.
   καὶ χερϲὶν εὐθὺϲ διψίαν φέρει κόνιν,
   ἔκ τʼ εὐκροτήτου χαλκέαϲ ἄρδην πρόχου
   χοαῖϲι τριϲπόνδοιϲι τὸν νέκυν ϲτέφει.
   χἠμεῖϲ ἰδόντεϲ ἰέμεϲθα, ϲὺν δέ νιν
   θηρώμεθʼ εὐθὺϲ οὐδὲν ἐκπεπληγμένην,
   καὶ τάϲ τε πρόϲθεν τάϲ τε νῦν ἠλέγχομεν
   πράξειϲ· ἄπαρνοϲ δʼ οὐδενὸϲ καθίϲτατο,

   ἅμʼ ἡδέωϲ ἔμοιγε κἀλγεινῶϲ ἅμα.
   τὸ μὲν γὰρ αὐτὸν ἐκ κακῶν πεφευγέναι
   ἥδιϲτον, ἐϲ κακὸν δὲ τοὺϲ φίλουϲ ἄγειν
   ἀλγεινόν. ἀλλὰ πάντα ταῦθ' ἥϲϲω λαβεῖν
   ἐμοὶ πέφυκε τῆϲ ἐμῆϲ ϲωτηρίαϲ.
Κρ. ϲὲ δή, ϲὲ τὴν νεύουϲαν ἐϲ πέδον κάρα,
   φήϲ, ἢ καταρνῇ μὴ δεδρακέναι τάδε;
Αν. καὶ φημὶ δρᾶϲαι κοὐκ ἀπαρνοῦμαι τὸ μή.
Κρ. ϲὺ μὲν κομίζοιϲ ἂν ϲεαυτὸν ᾗ θέλειϲ
   ἔξω βαρείαϲ αἰτίαϲ ἐλεύθερον·
   ϲὺ δʼ εἰπέ μοι μὴ μῆκοϲ, ἀλλὰ ϲυντόμωϲ,
   ᾔδηϲθα κηρυχθέντα μὴ πράϲϲειν τάδε;
Αν. ᾔδη· τί δʼ οὐκ ἔμελλον; ἐμφανῆ γὰρ ἦν.
Κρ. καὶ δῆτ' ἐτόλμαϲ τούϲδʼ ὑπερβαίνειν νόμουϲ;
Αν. οὐ γάρ τί μοι Ζεὺϲ ἦν ὁ κηρύξαϲ τάδε,
   οὐδʼ ἡ ξύνοικοϲ τῶν κάτω θεῶν Δίκη
   τοιούϲδ' ἐν ἀνθρώποιϲιν ὥριϲεν νόμουϲ,
   οὐδὲ ϲθένειν τοϲοῦτον ᾠόμην τὰ ϲὰ
   κηρύγμαθʼ ὥϲτʼ ἄγραπτα κἀϲφαλῆ θεῶν
   νόμιμα δύναϲθαι θνητά γʼ ὄνθʼ ὑπερδραμεῖν.
   οὐ γάρ τι νῦν γε κἀχθέϲ, ἀλλʼ ἀεί ποτε
   ζῇ ταῦτα, κοὐδεὶϲ οἶδεν ἐξ ὅτου ̓φάνη.
   τούτων ἐγὼ οὐκ ἔμελλον, ἀνδρὸϲ οὐδενὸϲ
   φρόνημα δείϲαϲʼ, ἐν θεοῖϲι τὴν δίκην
   δώϲειν· θανουμένη γὰρ ἐξῄδη, τί δʼοὔ;
   κεἰ μὴ ϲὺ προὐκήρυξαϲ. εἰ δὲ τοῦ χρόνου
   πρόϲθεν θανοῦμαι, κέρδοϲ αὔτʼ ἐγὼ λέγω.
   ὅϲτιϲ γὰρ ἐν πολλοῖϲιν ὡϲ ἐγὼ κακοῖϲ
   ζῇ, πῶϲ ὅδʼ οὐχὶ κατθανὼν κέρδοϲ φέρει;
   οὕτωϲ ἔμοιγε τοῦδε τοῦ μόρου τυχεῖν
   παρ' οὐδὲν ἄλγοϲ· ἀλλʼ ἄν, εἰ τὸν ἐξ ἐμῆϲ
   μητρὸϲ θανόντʼ ἄθαπτον ⟨ὄντʼ⟩ ἠνεϲχόμην,
   κείνοιϲ ἂν ἤλγουν· τοῖϲδε δʼ οὐκ ἀλγύνομαι.
   ϲοὶ δʼ εἰ δοκῶ νῦν μῶρα δρῶϲα τυγχάνειν,
   ϲχεδόν τι μώρῳ μωρίαν ὀφλιϲκάνω.
Χο. δῆλον· τὸ γέννημʼ ὠμὸν ἐξ ὠμοῦ πατρὸϲ
   τῆϲ παιδόϲ· εἴκειν δʼ οὐκ ἐπίϲταται κακοῖϲ.

Κρ. ἀλλʼ ἴϲθι τοι τὰ ϲκλήρʼ ἄγαν φρονήματα
   πίπτειν μάλιϲτα, καὶ τὸν ἐγκρατέϲτατον
   ϲίδηρον ὀπτὸν ἐκ πυρὸϲ περιϲκελῆ
   θραυϲθέντα καὶ ῥαγέντα πλεῖϲτʼ ἂν εἰϲίδοιϲ.
   ϲμικρῷ χαλινῷ δ' οἶδα τοὺϲ θυμουμένουϲ
   ἵππουϲ καταρτυθένταϲ· οὐ γὰρ ἐκπέλει
   φρονεῖν μέγ' ὅϲτιϲ δοῦλόϲ ἐϲτι τῶν πέλαϲ.
   αὕτη δʼ ὑβρίζειν μὲν τότʼ ἐξηπίϲτατο,
   νόμουϲ ὑπερβαίνουϲα τοὺϲ προκειμένουϲ·
   ὕβριϲ δʼ, ἐπεὶ δέδρακεν, ἥδε δευτέρα,
   τούτοιϲ ἐπαυχεῖν καὶ δεδρακυῖαν γελᾶν.
   ἦ νῦν ἐγὼ μὲν οὐκ ἀνήρ, αὕτη δʼ ἀνήρ,
   εἰ ταῦτʼ ἀνατεὶ τῇδε κείϲεται κράτη.
   ἀλλʼ εἴτʼ ἀδελφῆϲ εἴθʼ ὁμαιμονεϲτέρα
   τοῦ παντὸϲ ἡμῖν Ζηνὸϲ ἑρκείου κυρεῖ,
   αὐτή τε χἠ ξύναιμοϲ οὐκ ἀλύξετον
   μόρου κακίϲτου· καὶ γὰρ οὖν κείνην ἴϲον
   ἐπαιτιῶμαι τοῦδε βουλεῦϲαι τάφου.
   καί νιν καλεῖτʼ· ἔϲω γὰρ εἶδον ἀρτίωϲ
   λυϲϲῶϲαν αὐτὴν οὐδʼ ἐπήβολον φρενῶν.
   φιλεῖ δʼ ὁ θυμὸϲ πρόϲθεν ᾑρῆϲθαι κλοπεὺϲ
   τῶν μηδὲν ὀρθῶϲ ἐν ϲκότῳ τεχνωμένων.
   μιϲῶ γε μέντοι χὤταν ἐν κακοῖϲί τιϲ
   ἁλοὺϲ ἔπειτα τοῦτο καλλύνειν θέλῃ.
Αν. θέλειϲ τι μεῖζον ἢ κατακτεῖναί μʼ ἑλών;
Κρ. ἐγὼ μὲν οὐδέν· τοῦτʼ ἔχων ἅπαντʼ ἔχω.
Αν. τί δῆτα μέλλειϲ; ὡϲ ἐμοὶ τῶν ϲῶν λόγων
   ἀρεϲτὸν οὐδέν, μηδʼ ἀρεϲθείη ποτέ,
   οὕτω δὲ καὶ ϲοὶ τἄμʼ ἀφανδάνοντʼ ἔφυ.
   καίτοι πόθεν κλέοϲ γʼ ἂν εὐκλεέϲτερον
   κατέϲχον ἢ τὸν αὐτάδελφον ἐν τάφῳ
   τιθεῖϲα; τούτοιϲ τοῦτο πᾶϲιν ἁνδάνειν
   λέγοιμʼ ἄν, εἰ μὴ γλῶϲϲαν ἐγκλῄοι φόβοϲ.
   ἀλλʼ ἡ τυραννὶϲ πολλά τʼ ἄλλʼ εὐδαιμονεῖ
   κἄξεϲτιν αὐτῇ δρᾶν λέγειν θʼ ἃ βούλεται.
Κρ. ϲὺ τοῦτο μούνη τῶνδε Καδμείων ὁρᾷϲ.
Αν. ὁρῶϲι χοὖτοι· ϲοὶ δʼ ὑπίλλουϲι ϲτόμα.
Κρ. ϲὺ δʼ οὐκ ἐπαιδῇ, τῶνδε χωρὶϲ εἰ φρονεῖϲ;
Αν. οὐδὲν γὰρ αἰϲχρὸν τοὺϲ ὁμοϲπλάγχνουϲ ϲέβειν.

Κρ. οὔκουν ὅμαιμοϲ χὠ καταντίον θανών;
Αν. ὅμαιμοϲ ἐκ μιᾶϲ τε καὶ ταὐτοῦ πατρόϲ.
Κρ. πῶϲ δῆτʼ ἐκείνῳ δυϲϲεβῆ τιμᾷϲ χάριν;
Αν. οὐ μαρτυρήϲει ταῦθʼ ὁ κατθανὼν νέκυϲ.
Κρ. εἴ τοί ϲφε τιμᾷϲ ἐξ ἴϲου τῷ δυϲϲεβεῖ.
Αν. οὐ γάρ τι δοῦλοϲ, ἀλλʼ ἀδελφὸϲ ὤλετο.
Κρ. πορθῶν δὲ τήνδε γῆν· ὁ δʼ ἀντιϲτὰϲ ὕπερ.
Αν. ὅμωϲ ὅ γʼ Ἅιδηϲ τοὺϲ νόμουϲ τούτουϲ ποθεῖ.
Κρ. ἀλλʼ οὐχ ὁ χρηϲτὸϲ τῷ κακῷ λαχεῖν ἴϲοϲ.
Αν. τίϲ οἶδεν εἰ κάτω ̓ϲτιν εὐαγῆ τάδε;
Κρ. οὔτοι ποθʼοὑχθρόϲ, οὐδʼ ὅταν θάνῃ, φίλοϲ.
Αν. οὔτοι ϲυνέχθειν, ἀλλὰ ϲυμφιλεῖν ἔφυν.
Κρ. κάτω νυν ἐλθοῦϲʼ, εἰ φιλητέον, φίλει
   κείνουϲ· ἐμοῦ δὲ ζῶντοϲ οὐκ ἄρξει γυνή.
Χο. καὶ μὴν πρὸ πυλῶν ἥδʼ Ἰϲμήνη,
   φιλάδελφα κάτω δάκρυʼ εἰβομένη·
   νεφέλη δʼ ὀφρύων ὕπερ αἱματόεν
   ῥέθοϲ αἰϲχύνει,
   τέγγουϲʼ εὐῶπα παρειάν.
Κρ. ϲὺ δ', ἣ κατʼ οἴκουϲ ὡϲ ἔχιδνʼ ὑφειμένη
   λήθουϲά μʼ ἐξέπινεϲ, οὐδʼ ἐμάνθανον
   τρέφων δύʼ ἄτα κἀπαναϲτάϲειϲ θρόνων,
   φέρ', εἰπὲ δή μοι, καὶ ϲὺ τοῦδε τοῦ τάφου
   φήϲειϲ μεταϲχεῖν, ἢ ̓ξομῇ τὸ μὴ εἰδέναι;
Ιϲ. δέδρακα τοὔργον, εἴπερ ἥδʼ ὁμορροθεῖ,
   καὶ ξυμμετίϲχω καὶ φέρω τῆϲ αἰτίαϲ.
Αν. ἀλλʼ οὐκ ἐάϲει τοῦτό γʼ ἡ δίκη ϲʼ, ἐπεὶ
   οὔτ' ἠθέληϲαϲ οὔτʼ ἐγὼ ̓κοινωϲάμην.
Ιϲ. ἀλλʼ ἐν κακοῖϲ τοῖϲ ϲοῖϲιν οὐκ αἰϲχύνομαι
   ξύμπλουν ἐμαυτὴν τοῦ πάθουϲ ποιουμένη.
Αν. ὧν τοὔργον Ἅιδηϲ χοἰ κάτω ξυνίϲτορεϲ·
   λόγοιϲ δʼ ἐγὼ φιλοῦϲαν οὐ ϲτέργω φίλην.
Ιϲ. μήτοι, καϲιγνήτη, μʼ ἀτιμάϲῃϲ τὸ μὴ οὐ
   θανεῖν τε ϲὺν ϲοὶ τὸν θανόντα θʼ ἁγνίϲαι.
Αν. μὴ ̓μοὶ θάνῃϲ ϲὺ κοινά, μηδʼ ἃ μὴ ̓θιγεϲ

   ποιοῦ ϲεαυτῆϲ. ἀρκέϲω θνῄϲκουϲʼ ἐγώ.
Ιϲ. καὶ τίϲ βίου μοι ϲοῦ λελειμμένῃ πόθοϲ;
Αν. Κρέοντʼ ἐρώτα· τοῦδε γὰρ ϲὺ κηδεμών.
Ιϲ. τί ταῦτʼ ἀνιᾷϲ μʼ οὐδὲν ὠφελουμένη;
Αν. ἀλγοῦϲα μὲν δῆτʼ, εἰ γελῶ γʼ, ἐν ϲοὶ γελῶ.
Ιϲ. τί δῆτʼ ἂν ἀλλὰ νῦν ϲʼ ἔτʼ ὠφελοῖμʼ ἐγώ;
Αν. ϲῶϲον ϲεαυτήν. οὐ φθονῶ ϲʼ ὑπεκφυγεῖν.
Ιϲ. οἴμοι τάλαινα, κἀμπλάκω τοῦ ϲοῦ μόρου;
Αν. ϲὺ μὲν γὰρ εἵλου ζῆν, ἐγὼ δὲ κατθανεῖν.
Ιϲ. ἀλλʼ οὐκ ἐπ' ἀρρήτοιϲ γε τοῖϲ ἐμοῖϲ λόγοιϲ.
Αν. καλῶϲ ϲὺ μὲν τοῖϲ, τοῖϲ δʼ ἐγὼ ̓δόκουν φρονεῖν.
Ιϲ. καὶ μὴν ἴϲη νῷν ἐϲτιν ἡ ̓ξαμαρτία.
Αν. θάρϲει. ϲὺ μὲν ζῇϲ, ἡ δʼ ἐμὴ ψυχὴ πάλαι
   τέθνηκεν, ὥϲτε τοῖϲ θανοῦϲιν ὠφελεῖν.
Κρ. τὼ παῖδέ φημι τώδε τὴν μὲν ἀρτίωϲ
   ἄνουν πεφάνθαι, τὴν δʼ ἀφ̓ οὗ τὰ πρῶτʼ ἔφυ.
Ιϲ. οὐ γάρ ποτʼ, ὦναξ, οὐδʼ ὃϲ ἂν βλάϲτῃ μένει
   νοῦϲ τοῖϲ κακῶϲ πράϲϲουϲιν, ἀλλʼ ἐξίϲταται.
Κρ. ϲοὶ γοῦν, ὅθʼ εἵλου ϲὺν κακοῖϲ πράϲϲειν κακά.
Ιϲ. τί γὰρ μόνῃ μοι τῆϲδʼ ἄτερ βιώϲιμον;
Κρ. ἀλλʼ ἥδε μέντοι—μὴ λέγʼ· οὐ γὰρ ἔϲτʼ ἔτι.
Ιϲ. ἀλλὰ κτενεῖϲ νυμφεῖα τοῦ ϲαυτοῦ τέκνου;
Κρ. ἀρώϲιμοι γὰρ χἀτέρων εἰϲὶν γύαι.
Ιϲ. οὐχ ὥϲ γʼ ἐκείνῳ τῇδέ τʼ ἦν ἡρμοϲμένα.
Κρ. κακὰϲ ἐγὼ γυναῖκαϲ υἱέϲι ϲτυγῶ.
Ιϲ. ὦ φίλταθ' Αἷμον, ὥϲ ϲʼ ἀτιμάζει πατήρ.
Κρ. ἄγαν γε λυπεῖϲ καὶ ϲὺ καὶ τὸ ϲὸν λέχοϲ.
Ιϲ. ἦ γὰρ ϲτερήϲειϲ τῆϲδε τὸν ϲαυτοῦ γόνον;
Κρ. Ἅιδηϲ ὁ παύϲων τούϲδε τοὺϲ γάμουϲ ἐμοί.
Ιϲ. δεδογμέν', ὡϲ ἔοικε, τήνδε κατθανεῖν.
Κρ. καὶ ϲοί γε κἀμοί. μὴ τριβὰϲ ἔτʼ, ἀλλά νιν
   κομίζετʼ εἴϲω, δμῶεϲ· ἐκ δὲ τοῦδε χρὴ
   γυναῖκαϲ εἶναι τάϲδε μηδʼ ἀνειμέναϲ.
   φεύγουϲι γάρ τοι χοἰ θραϲεῖϲ, ὅταν πέλαϲ
   ἤδη τὸν Ἅιδην εἰϲορῶϲι τοῦ βίου.
Χο.
[ϲτρ. α
εὐδαίμονεϲ οἷϲι κακῶν ἄγευϲτοϲ αἰών.

   οἷϲ γὰρ ἂν ϲειϲθῇ θεόθεν δόμοϲ, ἄταϲ
   οὐδὲν ἐλλείπει γενεᾶϲ ἐπὶ πλῆθοϲ ἕρπον·
   ὥϲτε ποντίαϲ ἁλὸϲ
   οἶδμα δυϲπνόοιϲ ὅταν
   Θρῄϲϲηϲιν ἔρεβοϲ ὕφαλον ἐπιδράμῃ πνοαῖϲ,
   κυλίνδει βυϲϲόθεν
   κελαινὰν θῖνα καὶ δυϲάνεμοι
   ϲτόνῳ βρέμουϲιν ἀντιπλῆγεϲ ἀκταί.
[ἀντ. α
   ἀρχαῖα τὰ Λαβδακιδᾶν οἴκων ὁρῶμαι
   πήματα φθιτῶν ἐπὶ πήμαϲι πίπτοντʼ,
   οὐδʼ ἀπαλλάϲϲει γενεὰν γένοϲ, ἀλλʼ ἐρείπει
   θεῶν τιϲ, οὐδʼ ἔχει λύϲιν.
   νῦν γὰρ ἐϲχάταϲ ὑπὲρ
   ῥίζαϲ ἐτέτατο φάοϲ ἐν Οἰδίπου δόμοιϲ·
   κατʼ αὖ νιν φοινία
   θεῶν τῶν νερτέρων ἀμᾷ κοπίϲ,
   λόγου τʼ ἄνοια καὶ φρενῶν Ἐρινύϲ.
[ϲτρ. β
   τεάν, Ζεῦ, δύναϲιν τίϲ ἀν-
   δρῶν ὑπερβαϲία κατάϲχοι;
   τὰν οὔθʼ ὕπνοϲ αἱρεῖ ποθʼ ὁ †παντογήρωϲ†
   οὔτʼ ἀκάματοι θεῶν
   μῆνεϲ, ἀγήρωϲ δὲ χρόνῳ δυνάϲταϲ
   κατέχειϲ Ὀλύμπου
   μαρμαρόεϲϲαν αἴγλαν.
   τό τʼ ἔπειτα καὶ τὸ μέλλον
   καὶ τὸ πρὶν ἐπαρκέϲει
   νόμοϲ ὅδʼ· οὐδένʼ ἕρπει
   θνατῶν βίοτοϲ πάμπολυϲ ἐκτὸϲ ἄταϲ.
[ἀντ. β
   ἁ γὰρ δὴ πολύπλαγκτοϲ ἐλ-
   πὶϲ πολλοῖϲ μὲν ὄνηϲιϲ ἀνδρῶν,
   πολλοῖϲ δʼ ἀπάτα κουφονόων ἐρώτων·
   εἰδότι δʼ οὐδὲν ἕρπει,
   πρὶν πυρὶ θερμῷ πόδα τιϲ προϲαύϲῃ.
   ϲοφίᾳ γὰρ ἔκ του

   κλεινὸν ἔποϲ πέφανται,
   τὸ κακὸν δοκεῖν ποτʼ ἐϲθλὸν
   τῷδʼ ἔμμεν ὅτῳ φρέναϲ
   θεὸϲ ἄγει πρὸϲ ἄταν·
   πράϲϲει δʼ ὀλίγοϲ τὸν χρόνον ἐκτὸϲ ἄταϲ.
   ὅδε μὴν Αἵμων, παίδων τῶν ϲῶν
   νέατον γέννημʼ· ἆρʼ ἀχνύμενοϲ
   [τῆϲ μελλογάμου νύμφηϲ]
   τάλιδοϲ ἥκει μόρον Ἀντιγόνηϲ,
   ἀπάτηϲ λεχέων ὑπεραλγῶν;
Κρ. τάχʼ εἰϲόμεϲθα μάντεων ὑπέρτερον.
   ὦ παῖ, τελείαν ψῆφον ἆρα μὴ κλυὼν
   τῆϲ μελλονύμφου πατρὶ λυϲϲαίνων πάρει;
   ἢ ϲοὶ μὲν ἡμεῖϲ πανταχῇ δρῶντεϲ φίλοι;
ΑΙΜΩΝ πάτερ, ϲόϲ εἰμι· καὶ ϲύ με γνώμαϲ ἔχων
   χρηϲτὰϲ ἀπορθοῖϲ, αἷϲ ἔγωγʼ ἐφέψομαι.
   ἐμοὶ γὰρ οὐδεὶϲ ἀξιώϲεται γάμοϲ
   μείζων φέρεϲθαι ϲοῦ καλῶϲ ἡγουμένου.
Κρ. οὕτω γάρ, ὦ παῖ, χρὴ διὰ ϲτέρνων ἔχειν,
   γνώμηϲ πατρῴαϲ πάντʼ ὄπιϲθεν ἑϲτάναι.
   τούτου γὰρ οὕνεκʼ ἄνδρεϲ εὔχονται γονὰϲ
   κατηκόουϲ φύϲαντεϲ ἐν δόμοιϲ ἔχειν,
   ὡϲ καὶ τὸν ἐχθρὸν ἀνταμύνωνται κακοῖϲ,
   καὶ τὸν φίλον τιμῶϲιν ἐξ ἴϲου πατρί.
   ὅϲτιϲ δʼ ἀνωφέλητα φιτύει τέκνα,
   τί τόνδʼ ἂν εἴποιϲ ἄλλο πλὴν αὑτῷ πόνουϲ
   φῦϲαι, πολὺν δὲ τοῖϲιν ἐχθροῖϲιν γέλων;
   μή νύν ποτʼ, ὦ παῖ, τὰϲ φρέναϲ γʼ ὑφʼ ἡδονῆϲ
   γυναικὸϲ οὕνεκʼ ἐκβάλῃϲ, εἰδὼϲ ὅτι
   ψυχρὸν παραγκάλιϲμα τοῦτο γίγνεται,
   γυνὴ κακὴ ξύνευνοϲ ἐν δόμοιϲ. τί γὰρ
   γένοιτʼ ἂν ἕλκοϲ μεῖζον ἢ φίλοϲ κακόϲ;
   ἀποπτύϲαϲ οὖν ὥϲτε δυϲμενῆ μέθεϲ
   τὴν παῖδʼ ἐν Ἅιδου τήνδε νυμφεύειν τινί.
   ἐπεὶ γὰρ αὐτὴν εἷλον ἐμφανῶϲ ἐγὼ
   πόλεωϲ ἀπιϲτήϲαϲαν ἐκ πάϲηϲ μόνην,
   ψευδῆ γʼ ἐμαυτὸν οὐ καταϲτήϲω πόλει,
   ἀλλὰ κτενῶ. πρὸϲ ταῦτʼ ἐφυμνείτω Δία

   ξύναιμον· εἰ γὰρ δὴ τά γʼ ἐγγενῆ φύϲει
   ἄκοϲμα θρέψω, κάρτα τοὺϲ ἔξω γένουϲ.
   ἐν τοῖϲ γὰρ οἰκείοιϲιν ὅϲτιϲ ἔϲτʼ ἀνὴρ
   χρηϲτόϲ, φανεῖται κἀν πόλει δίκαιοϲ ὤν.
   ὅϲτιϲ δʼ ὑπερβὰϲ ἢ νόμουϲ βιάζεται,
   ἢ τοὐπιτάϲϲειν τοῖϲ κρατύνουϲιν νοεῖ,
   οὐκ ἔϲτʼ ἐπαίνου τοῦτον ἐξ ἐμοῦ τυχεῖν.
   [ἀλλʼ ὃν πόλιϲ ϲτήϲειε, τοῦδε χρὴ κλύειν
   καὶ ϲμικρὰ καὶ δίκαια καὶ τἀναντία.]
   καὶ τοῦτον ἂν τὸν ἄνδρα θαρϲοίην ἐγὼ
   καλῶϲ μὲν ἄρχειν, εὖ δʼ ἂν ἄρχεϲθαι θέλειν,
   δορόϲ τʼ ἂν ἐν χειμῶνι προϲτεταγμένον
   μένειν δίκαιον κἀγαθὸν παραϲτάτην.
   ἀναρχίαϲ δὲ μεῖζον οὐκ ἔϲτιν κακόν.
   αὕτη πόλειϲ ὄλλυϲιν, ἥδʼ ἀναϲτάτουϲ
   οἴκουϲ τίθηϲιν, ἥδε ϲυμμάχου δορὸϲ
   τροπὰϲ καταρρήγνυϲι· τῶν δʼ ὀρθουμένων
   ϲῴζει τὰ πολλὰ ϲώμαθʼ ἡ πειθαρχία.
   οὕτωϲ ἀμυντέʼ ἐϲτὶ τοῖϲ κοϲμουμένοιϲ,
   κοὔτοι γυναικὸϲ οὐδαμῶϲ ἡϲϲητέα.
   κρεῖϲϲον γάρ, εἴπερ δεῖ, πρὸϲ ἀνδρὸϲ ἐκπεϲεῖν,
   κοὐκ ἂν γυναικῶν ἥϲϲονεϲ καλοίμεθʼ ἄν.
Χο. ἡμῖν μέν, εἰ μὴ τῷ χρόνῳ κεκλέμμεθα,
   λέγειν φρονούντωϲ ὧν λέγειϲ δοκεῖϲ πέρι.
Αι. πάτερ, θεοὶ φύουϲιν ἀνθρώποιϲ φρέναϲ,
   πάντων ὅϲ' ἐϲτὶ κτημάτων ὑπέρτατον,
   ἐγὼ δʼ ὅπωϲ ϲὺ μὴ λέγειϲ ὀρθῶϲ τάδε,
   οὔτʼ ἂν δυναίμην μήτʼ ἐπιϲταίμην λέγειν·
   [γένοιτο μέντἂν χἀτέρᾳ καλῶϲ ἔχον.]
   ϲὺ δʼ οὐ πέφυκαϲ πάντα προϲκοπεῖν ὅϲα
   λέγει τιϲ ἢ πράϲϲει τιϲ ἢ ψέγειν ἔχει.
   τὸ γὰρ ϲὸν ὄμμα δεινὸν ἀνδρὶ δημότῃ
   λόγοιϲ τοιούτοιϲ οἷϲ ϲὺ μὴ τέρψῃ κλύων·
   ἐμοὶ δʼ ἀκούειν ἔϲθʼ ὑπὸ ϲκότου τάδε,
   τὴν παῖδα ταύτην οἷʼ ὀδύρεται πόλιϲ,
   παϲῶν γυναικῶν ὡϲ ἀναξιωτάτη
   κάκιϲτʼ ἀπʼ ἔργων εὐκλεεϲτάτων φθίνει·

   ἥτιϲ τὸν αὑτῆϲ αὐτάδελφον ἐν φοναῖϲ
   πεπτῶτʼ ἄθαπτον μήθʼ ὑπʼ ὠμηϲτῶν κυνῶν
   εἴαϲʼ ὀλέϲθαι μήθʼ ὑπʼ οἰωνῶν τινοϲ·
   οὐχ ἥδε χρυϲῆϲ ἀξία τιμῆϲ λαχεῖν;
   τοιάδʼ ἐρεμνὴ ϲῖγʼ ὑπέρχεται φάτιϲ.
   ἐμοὶ δὲ ϲοῦ πράϲϲοντοϲ εὐτυχῶϲ, πάτερ,
   οὐκ ἔϲτιν οὐδὲν κτῆμα τιμιώτερον.
   τί γὰρ πατρὸϲ θάλλοντοϲ εὐκλείᾳ τέκνοιϲ
   ἄγαλμα μεῖζον, ἢ τί πρὸϲ παίδων πατρί;
   μή νυν ἓν ἦθοϲ μοῦνον ἐν ϲαυτῷ φόρει,
   ὡϲ φὴϲ ϲύ, κοὐδὲν ἄλλο, τοῦτʼ ὀρθῶϲ ἔχειν.
   ὅϲτιϲ γὰρ αὐτὸϲ ἢ φρονεῖν μόνοϲ δοκεῖ,
   ἢ γλῶϲϲαν, ἣν οὐκ ἄλλοϲ, ἢ ψυχὴν ἔχειν,
   οὗτοι διαπτυχθέντεϲ ὤφθηϲαν κενοί.
ἀλλʼ ἄνδρα, κεἴ τιϲ ᾖ ϲοφόϲ, τὸ μανθάνειν
   πόλλʼ αἰϲχρὸν οὐδὲν καὶ τὸ μὴ τείνειν ἄγαν.
   ὁρᾷϲ παρὰ ῥείθροιϲι χειμάρροιϲ ὅϲα
   δένδρων ὑπείκει, κλῶναϲ ὡϲ ἐκϲῴζεται,
   τὰ δʼ ἀντιτείνοντʼ αὐτόπρεμνʼ ἀπόλλυται.
   αὔτωϲ δὲ ναὸϲ ὅϲτιϲ ἐν κράτει πόδα
   τείναϲ ὑπείκει μηδέν, ὑπτίοιϲ κάτω
   ϲτρέψαϲ τὸ λοιπὸν ϲέλμαϲιν ναυτίλλεται.
   ἀλλʼ εἶκε θυμοῦ καὶ μετάϲταϲιν δίδου.
   γνώμη γὰρ εἴ τιϲ κἀπʼ ἐμοῦ νεωτέρου
   πρόϲεϲτι, φήμʼ ἔγωγε πρεϲβεύειν πολὺ
   φῦναι τὸν ἄνδρα πάντʼ ἐπιϲτήμηϲ πλέων·
   εἰ δʼ οὖν, φιλεῖ γὰρ τοῦτο μὴ ταύτῃ ῥέπειν,
   καὶ τῶν λεγόντων εὖ καλὸν τὸ μανθάνειν.
Χο. ἄναξ, ϲέ τʼ εἰκόϲ, εἴ τι καίριον λέγει,
   μαθεῖν, ϲέ τʼ αὖ τοῦδʼ· εὖ γὰρ εἴρηται διπλῇ.
Κρ. οἱ τηλικοίδε καὶ διδαξόμεϲθα δὴ
   φρονεῖν πρὸϲ ἀνδρὸϲ τηλικοῦδε τὴν φύϲιν;
Αι. μηδέν γʼ ὃ μὴ δίκαιον· εἰ δʼ ἐγὼ νέοϲ,
   οὐ τὸν χρόνον χρὴ μᾶλλον ἢ τἄργα ϲκοπεῖν.
Κρ. ἔργον γάρ ἐϲτι τοὺϲ ἀκοϲμοῦνταϲ ϲέβειν;
Αι. οὐδʼ ἂν κελεύϲαιμʼ εὐϲεβεῖν ἐϲ τοὺϲ κακούϲ.
Κρ. οὐχ ἥδε γὰρ τοιᾷδʼ ἐπείληπται νόϲῳ;

Αι. οὔ φηϲι Θήβηϲ τῆϲδʼ ὁμόπτολιϲ λεώϲ.
Κρ. πόλιϲ γὰρ ἡμῖν ἁμὲ χρὴ τάϲϲειν ἐρεῖ;
Αι. ὁρᾷϲ τόδʼ ὡϲ εἴρηκαϲ ὡϲ ἄγαν νέοϲ;
Κρ. ἄλλῳ γὰρ ἢ ʼμοὶ χρή με τῆϲδʼ ἂρχειν χθονόϲ;
Αι. πόλιϲ γὰρ οὐκ ἔϲθʼ ἥτιϲ ἀνδρόϲ ἐϲθʼ ἑνόϲ.
Κρ. οὐ τοῦ κρατοῦντοϲ ἡ πόλιϲ νομίζεται;
Αι. καλῶϲ ἐρήμηϲ γʼ ἂν ϲὺ γῆϲ ἄρχοιϲ μόνοϲ.
Κρ. ὅδʼ, ὡϲ ἔοικε, τῇ γυναικὶ ϲυμμαχεῖ.
Αι. εἴπερ γυνὴ ϲύ· ϲοῦ γὰρ οὖν προκήδομαι.
Κρ. ὦ παγκάκιϲτε, διὰ δίκηϲ ἰὼν πατρί;
Αι. οὐ γὰρ δίκαιά ϲʼ ἐξαμαρτάνονθʼ ὁρῶ.
Κρ. ἀμαρτάνω γὰρ τὰϲ ἐμὰϲ ἀρχὰϲ ϲέβων;
Αι. οὐ γὰρ ϲέβειϲ, τιμάϲ γε τὰϲ θεῶν πατῶν.
Κρ. ὦ μιαρὸν ἦθοϲ καὶ γυναικὸϲ ὕϲτερον.
Αι. οὔ τἂν ἕλοιϲ ἥϲϲω γε τῶν αἰϲχρῶν ἐμέ.
Κρ. ὁ γοῦν λόγοϲ ϲοι πᾶϲ ὑπὲρ κείνηϲ ὅδε.
Αι. καὶ ϲοῦ γε κἀμοῦ, καὶ θεῶν τῶν νερτέρων.
Κρ. ταύτην ποτʼ οὐκ ἔϲθʼ ὡϲ ἔτι ζῶϲαν γαμεῖϲ.
Αι. ἥδʼ οὖν θανεῖται καὶ θανοῦϲʼ ὀλεῖ τινα.
Κρ. ἦ κἀπαπειλῶν ὧδʼ ἐπεξέρχῃ θραϲύϲ;
Αι. τίϲ δʼ ἔϲτʼ ἀπειλὴ πρόϲ ϲʼ ἐμὰϲ γνώμαϲ λέγειν;
Κρ. κλαίων φρενώϲειϲ, ὢν φρενῶν αὐτὸϲ κενόϲ.
Αι. εἰ μὴ πατὴρ ἦϲθʼ, εἶπον ἄν ϲʼ οὐκ εὖ φρονεῖν.
Κρ. γυναικὸϲ ὢν δούλευμα, μὴ κώτιλλέ με.
Αι. βούλῃ λέγειν τι καὶ λέγων μηδὲν κλύειν;
Κρ. ἄληθεϲ; ἀλλʼ οὐ, τόνδʼ Ὄλυμπον, ἴϲθʼ ὅτι,
   χαίρων ἔτι ψόγοιϲι δεννάϲειϲ ἐμέ.
   ἄγετε τὸ μῖϲοϲ, ὡϲ κατʼ ὄμματʼ αὐτίκα
   παρόντι θνῇϲκῃ πληϲία τῷ νυμφίῳ.
Αι. οὐ δῆτʼ ἔμοιγε, τοῦτο μὴ δόξῃϲ ποτέ,
   οὔθʼ ἥδʼ ὀλεῖται πληϲία, ϲύ τʼ οὐδαμὰ
   τοὐμὸν προϲόψῃ κρᾶτʼ ἐν ὀφθαλμοῖϲ ὁρῶν,
   ὡϲ τοῖϲ θέλουϲι τῶν φίλων μαίνῃ ϲυνών.
Χο. ἁνήρ, ἄναξ, βέβηκεν ἐξ ὀργῆϲ ταχύϲ·
   νοῦϲ δʼ ἐϲτὶ τηλικοῦτοϲ ἀλγήϲαϲ βαρύϲ.
Κρ. δράτω, φρονείτω μεῖζον ἢ κατʼ ἄνδρʼ ἰών·
   τὰ δʼ οὖν κόρα τάδʼ οὐκ ἀπαλλάξει μόρου.
Χο. ἄμφω γὰρ αὐτὰ καὶ κατακτεῖναι νοεῖϲ;
Κρ. οὐ τήν γε μὴ θιγοῦϲαν· εὖ γὰρ οὖν λέγειϲ.

Χο. μόρῳ δὲ ποίῳ καί ϲφε βουλεύῃ κτανεῖν;
Κρ. ἄγων ἐρῆμοϲ ἔνθʼ ἂν ᾖ βροτῶν ϲτίβοϲ
   κρύψω πετρώδει ζῶϲαν ἐν κατώρυχι,
   φορβῆϲ τοϲοῦτον ὅϲον ἄγοϲ φεύγειν προθείϲ,
   ὅπωϲ μίαϲμα πᾶϲʼ ὑπεκφύγῃ πόλιϲ.
   κἀκεῖ τὸν Ἅιδην, ὃν μόνον ϲέβει θεῶν,
   αἰτουμένη που τεύξεται τὸ μὴ θανεῖν,
   ἢ γνώϲεται γοῦν ἀλλὰ τηνικαῦθʼ ὅτι
   πόνοϲ περιϲϲόϲ ἐϲτι τἀν Ἅιδου ϲέβειν.
Χο.
[ϲτρ. α
Ἔρωϲ ἀνίκατε μάχαν,
   Ἔρωϲ, ὃϲ ἐν κτήμαϲι πίπτειϲ,
   ὃϲ ἐν μαλακαῖϲ παρειαῖϲ
   νεάνιδοϲ ἐννυχεύειϲ,
   φοιτᾷϲ δʼ ὑπερπόντιοϲ ἔν τʼ
   ἀγρονόμοιϲ αὐλαῖϲ·
   καί ϲʼ οὔτʼ ἀθανάτων φύξιμοϲ οὐδεὶϲ
   οὔθʼ ἁμερίων ϲέ γʼ ἀν-
   θρώπων, ὁ δʼ ἔχων μέμηνεν.
[ἀντ. α
   ϲὺ καὶ δικαίων ἀδίκουϲ
   φρέναϲ παραϲπᾷϲ ἐπί λώβᾳ·
   ϲὺ καὶ τόδε νεῖκοϲ ἀνδρῶν
   ξύναιμον ἔχειϲ ταράξαϲ·
   νικᾷ δʼ ἐναργὴϲ βλεφάρων
   ἵμεροϲ εὐλέκτρου
   νύμφαϲ, τῶν μεγάλων πάρεδροϲ ἐν ἀρχαῖϲ
   θεϲμῶν· ἄμαχοϲ γὰρ ἐμ-
   παίζει θεὸϲ Ἀφροδίτα.
   νῦν δʼ ἤδη ʼγὼ καὐτὸϲ θεϲμῶν
   ἔξω φέρομαι τάδʼ ὁρῶν, ἴϲχειν δʼ
   οὐκέτι πηγάϲ δύναμαι δακρύων,
   τὸν παγκοίτην ὅθʼ ὁρῶ θάλαμον
   τήνδʼ Ἀντιγόνην ἀνύτουϲαν.
Αν.
[ϲτρ. β

ὁρᾶτέ μʼ, ὦ γᾶϲ πατρίαϲ πολῖται
   τὰν νεάταν ὁδὸν
   ϲτείχουϲαν, νέατον δὲ φέγ-
   γοϲ λεύϲϲουϲαν ἀελίου,
   κοὔποτʼ αὖθιϲ· ἀλλά μʼ ὁ παγ-
   κοίταϲ Ἅιδαϲ ζῶϲαν ἄγει
   τὰν Ἀχέροντοϲ
   ἀκτάν, οὔθʼ ὑμεναίων
   ἔγκληρον, οὔτʼ ἐπὶ νυμ-
   φείοιϲ πώ μέ τιϲ ὕμνοϲ ὕ-
   μνηϲεν, ἀλλʼ Ἀχέροντι νυμφεύϲω.
Χο. οὔκουν κλεινὴ καὶ ἔπαινον ἔχουϲʼ
   ἐϲ τόδʼ ἀπέρχῃ κεῦθοϲ νεκύων;
   οὔτε φθινάϲιν πληγεῖϲα νόϲοιϲ
   οὔτε ξιφέων ἐπίχειρα λαχοῦϲʼ,
   ἀλλʼ αὐτόνομοϲ ζῶϲα μόνη δὴ
   θνητῶν Ἀίδην καταβήϲῃ.
Αν.
[ἀντ. β
ἤκουϲα δὴ λυγροτάταν ὀλέϲθαι
   τὰν Φρυγίαν ξέναν
   Ταντάλου Ϲιπύλῳ πρὸϲ ἄ-
   κρῳ, τὰν κιϲϲὸϲ ὡϲ ἀτενὴϲ
   πετραία βλάϲτα δάμαϲεν,
   καί νιν ὄμβροι τακομέναν,
   ὡϲ φάτιϲ ἀνδρῶν,
   χιών τʼ οὐδαμὰ λείπει,
   τέγγει δʼ ὑπʼ ὀφρύϲι παγ-
   κλαύτοιϲ δειράδαϲ· ᾇ με δαί-
   μων ὁμοιοτάταν κατευνάζει.
Χο. ἀλλὰ θεόϲ τοι καὶ θεογεννήϲ,
   ἡμεῖϲ δὲ βροτοὶ καὶ θνητογενεῖϲ.
   καίτοι φθιμένῃ μέγα κἀκοῦϲαι
   τοῖϲ ἰϲοθέοιϲ ἔγκληρα λαχεῖν

   ζῶϲαν καὶ ἔπειτα θανοῦϲαν.
Αν.
[ϲτρ. γ
οἴμοι γελῶμαι.
τί με, πρὸϲ θεῶν πατρῴων,
   οὐκ οἰχομέναν ὑβρίζειϲ,
   ἀλλʼ ἐπίφαντον;
   ὦ πόλιϲ, ὦ πόλεωϲ
   πολυκτήμονεϲ ἄνδρεϲ·
   ἰὼ Διρκαῖαι κρῆναι Θή-
   βαϲ τʼ εὐαρμάτου ἄλϲοϲ, ἔμ-
   παϲ ξυμμάρτυραϲ ὔμμʼ ἐπικτῶμαι,
   οἵα φίλων ἄκλαυτοϲ, οἵοιϲ νόμοιϲ
   πρὸϲ ἕρμα τυμβόχωϲτον ἔρ-
   χομαι τάφου ποταινίου·
   ἰὼ δύϲτανοϲ, βροτοῖϲ
   οὔτε ⟨νεκρὸϲ⟩ νεκροῖϲιν
   μέτοικοϲ, οὐ ζῶϲιν, οὐ θανοῦϲιν.
Χο. προβᾶϲʼ ἐπʼ ἔϲχατον θράϲουϲ
   ὑψηλὸν ἐϲ Δίκαϲ βάθρον
   προϲέπεϲεϲ, ὦ τέκνον, ποδί.
   πατρῷον δʼ ἐκτίνειϲ τινʼ ἆθλον.
Αν.
[ἀντ. γ
ἔψαυϲαϲ ἀλγει-
   νοτάταϲ ἐμοὶ μερίμναϲ,
   πατρὸϲ τριπολίϲτου οἴτου
   τοῦ τε πρόπαντοϲ
   ἁμετέρου πότμου
   κλεινοῖϲ Λαβδακίδαιϲιν.
   ἰὼ ματρῷαι λέκτρων ἆ-
   ται κοιμήματά τʼ αὐτογέν-
   νητʼ ἐμῷ πατρὶ δυϲμόρου ματρόϲ·
   οἵων ἐγώ ποθʼ ἁ ταλαίφρων ἔφυν·
   πρὸϲ οὓϲ ἀραῖοϲ ἄγαμοϲ ἅδʼ
   ἐγὼ μέτοικοϲ ἔρχομαι.

   ἰὼ δυϲπότμων καϲί-
   γνητε γάμων κυρήϲαϲ,
   θανὼν ἔτʼ οὖϲαν κατήναρέϲ με.
Χο. ϲέβειν μὲν εὐϲέβειά τιϲ,
   κράτοϲ δʼ, ὅτῳ κράτοϲ μέλει,
   παραβατὸν οὐδαμᾷ πέλει,
   ϲὲ δʼ αὐτόγνωτοϲ ὤλεϲʼ ὀργά.
Αν.
ἐπ.
ἄκλαυτοϲ, ἄφιλοϲ, ἀνυμέναι-
   οϲ ⟨ἁ⟩ ταλαίφρων ἄγομαι
   τὰν ἑτοίμαν ὁδόν.
   οὐκέτι μοι τόδε λαμπάδοϲ ἱερὸν
   ὄμμα θέμιϲ ὁρᾶν ταλαίνᾳ·
   τὸν δʼ ἐμὸν πότμον ἀδάκρυτον
   οὐδεὶϲ φίλων ϲτενάζει.
Κρ. ἆρʼ ἴϲτʼ ἀοιδὰϲ καὶ γόουϲ πρὸ τοῦ θανεῖν
   ὡϲ οὐδʼ ἂν εἷϲ παύϲαιτʼ ἄν, εἰ χρείη, χέων;
   οὐκ ἄξεθʼ ὡϲ τάχιϲτα, καὶ κατηρεφεῖ
   τύμβῳ περιπτύξαντεϲ, ὡϲ εἴρηκʼ ἐγώ,
   ἄφετε μόνην ἐρῆμον, εἴτε χρῇ θανεῖν
   εἴτʼ ἐν τοιαύτῃ ζῶϲα τυμβεύειν ϲτέγῃ·
   ἡμεῖϲ γὰρ ἁγνοὶ τοὐπὶ τήνδε τὴν κόρην·
   μετοικίαϲ δʼ οὖν τῆϲ ἄνω ϲτερήϲεται.
Αν. ὦ τύμβοϲ, ὦ νυμφεῖον, ὦ καταϲκαφὴϲ
   οἴκηϲιϲ ἀείφρουροϲ, οἷ πορεύομαι
   πρὸϲ τοὺϲ ἐμαυτῆϲ, ὧν ἀριθμὸν ἐν νεκροῖϲ
   πλεῖϲτον δέδεκται Φερϲέφαϲϲʼ ὀλωλότων·
   ὧν λοιϲθία ʼγὼ καὶ κάκιϲτα δὴ μακρῷ
   κάτειμι, πρίν μοι μοῖραν ἐξήκειν βίου.
   ἐλθοῦϲα μέντοι κάρτʼ ἐν ἐλπίϲιν τρέφω
   φίλη μὲν ἥξειν πατρί, προϲφιλὴϲ δὲ ϲοί,
   μῆτερ, φίλη δὲ ϲοί, καϲίγνητον κάρα.
   ἐπεὶ θανόνταϲ αὐτόχειρ ὑμᾶϲ ἐγὼ
   ἔλουϲα κἀκόϲμηϲα κἀπιτυμβίουϲ
   χοὰϲ ἔδωκα· νῦν δέ, Πολύνεικεϲ, τὸ ϲὸν
   δέμαϲ περιϲτέλλουϲα τοιάδʼ ἄρνυμαι.

   καίτοι ϲʼ ἐγὼ ʼτίμηϲα τοῖϲ φρονοῦϲιν εὖ.
   οὐ γάρ ποτʼ οὔτʼ ἂν εἰ τέκνʼ ὧ μήτηρ ἔφυν
   οὔτʼ εἰ πόϲιϲ μοι κατθανὼν ἐτήκετο,
   βίᾳ πολιτῶν τόνδʼ ἂν ᾐρόμην πόνον.
   τίνοϲ νόμου δὴ ταῦτα πρὸϲ χάριν λέγω;
   πόϲιϲ μὲν ἄν μοι κατθανόντοϲ ἄλλοϲ ἦν,
   καὶ παῖϲ ἀπʼ ἄλλου φωτόϲ, εἰ τοῦδʼ ἤμπλακον,
   μητρὸϲ δʼ ἐν Ἅιδου καὶ πατρὸϲ κεκευθότοιν
   οὐκ ἔϲτʼ ἀδελφὸϲ ὅϲτιϲ ἂν βλάϲτοι ποτέ.
   τοιῷδε μέντοι ϲʼ ἐκπροτιμήϲαϲʼ ἐγὼ
   νόμῳ, Κρέοντι ταῦτʼ ἔδοξʼ ἁμαρτάνειν
   καὶ δεινὰ τολμᾶν, ὦ καϲίγνητον κάρα.
   καὶ νῦν ἄγει με διὰ χερῶν οὕτω λαβὼν
   ἄλεκτρον, ἀνυμέναιον, οὔτε του γάμου
   μέροϲ λαχοῦϲαν οὔτε παιδείου τροφῆϲ,
   ἀλλʼ ὧδʼ ἐρῆμοϲ πρὸϲ φίλων ἡ δύϲμοροϲ
   ζῶϲʼ ἐϲ θανόντων ἔρχομαι καταϲκαφάϲ·
   ποίαν παρεξελθοῦϲα δαιμόνων δίκην;
   τί χρή με τὴν δύϲτηνον ἐϲ θεοὺϲ ἔτι
   βλέπειν; τίνʼ αὐδᾶν ξυμμάχων; ἐπεί γε δὴ
   τὴν δυϲϲέβειαν εὐϲεβοῦϲʼ ἐκτηϲάμην.
   ἀλλʼ εἰ μὲν οὖν τάδʼ ἐϲτὶν ἐν θεοῖϲ καλά,
   παθόντεϲ ἂν ξυγγνοῖμεν ἡμαρτηκότεϲ·
   εἰ δʼ οἵδʼ ἁμαρτάνουϲι, μὴ πλείω κακὰ
   πάθοιεν ἢ καὶ δρῶϲιν ἐκδίκωϲ ἐμέ.
Χο. ἔτι τῶν αὐτῶν ἀνέμων αὑταὶ
   ψυχῆϲ ῥιπαὶ τήνδε γʼ ἔχουϲιν.
Κρ. τοιγὰρ τούτων τοῖϲιν ἄγουϲιν
   κλαύμαθʼ ὑπάρξει βραδυτῆτοϲ ὕπερ.
Αν. οἴμοι, θανάτου τοῦτʼ ἐγγυτάτω
   τοὔποϲ ἀφῖκται.
Κρ. θαρϲεῖν οὐδὲν παραμυθοῦμαι
   μὴ οὐ τάδε ταύτῃ κατακυροῦϲθαι.
Αν. ὦ γῆϲ Θήβηϲ ἄϲτυ πατρῷον
   καὶ θεοὶ προγενεῖϲ,
   ἄγομαι δὴ ʼγὼ κοὐκέτι μέλλω.

   λεύϲϲετε, Θήβηϲ οἱ κοιρανίδαι,
   τὴν βαϲιλειδῶν μούνην λοιπήν,
   οἷα πρὸϲ οἵων ἀνδρῶν πάϲχω,
   τὴν εὐϲεβίαν ϲεβίϲαϲα.
Χο.
[ϲτρ. α
ἔτλα καὶ Δανάαϲ οὐράνιον φῶϲ
   ἀλλάξαι δέμαϲ ἐν χαλκοδέτοιϲ αὐλαῖϲ·
   κρυπτομένα δʼ ἐν τυμβή-
   ρει θαλάμῳ κατεζεύχθη·
   καίτοι ⟨καὶ⟩γενεᾷ τίμιοϲ, ὦ παῖ παῖ,
   καὶ Ζηνὸϲ ταμιεύεϲκε γονὰϲ χρυϲορύτουϲ.
   ἀλλʼ ἁ μοιριδία τιϲ δύναϲιϲ δεινά·
   οὔτʼ ἄν νιν ὄλβοϲ οὔτʼ Ἄρηϲ,
   οὐ πύργοϲ, οὐχ ἁλίκτυποι
   κελαιναὶ νᾶεϲ ἐκφύγοιεν.
[ἀντ. α
   ζεύχθη δʼ ὀξύχολοϲ παῖϲ ὁ Δρύαντοϲ,
   Ἠδωνῶν βαϲιλεύϲ, κερτομίοιϲ ὀργαῖϲ
   ἐκ Διονύϲου πετρώ-
   δει κατάφαρκτοϲ ἐν δεϲμῷ.
   οὕτω τᾶϲ μανίαϲ δεινὸν ἀποϲτάζει
   ἀνθηρόν τε μένοϲ. κεῖνοϲ ἐπέγνω μανίαιϲ
   ψαύων τὸν θεὸν ἐν κερτομίοιϲ γλώϲϲαιϲ.
   παύεϲκε μὲν γὰρ ἐνθέουϲ
   γυναῖκαϲ εὔιόν τε πῦρ,
   φιλαύλουϲ τʼ ἠρέθιζε μούϲαϲ.
[ϲτρ. β
   παρὰ δὲ κυανέων †πελαγέων πετρῶν† διδύμαϲ ἁλὸϲ
   ἀκταὶ Βοϲπόριαι ὁ Θρηίκων
   Ϲαλμυδηϲϲόϲ, ἵνʼ ἀγχίπτολιϲ Ἄ-
   ρηϲ διϲϲοῖϲι Φινεΐδαιϲ
   εἶδεν ἀρατὸν ἕλκοϲ
   τυφλωθὲν ἐξ ἀγρίαϲ δάμαρτοϲ
   ἀλαὸν ἀλαϲτόροιϲιν ὀμμάτων κύκλοιϲ
   ἀραχθέντων ὑφʼ αἱματηραῖϲ
   χείρεϲϲι καὶ κερκίδων ἀκμαῖϲιν.

[ἀντ. β
   κατὰ δὲ τακόμενοι μέλεοι μελέαν πάθαν
   κλαῖον, ματρὸϲ ἔχοντεϲ ἀνυμφεύτου γονάν·
   ἁ δὲ ϲπέρμα μὲν ἀρχαιογόνων
   ⟨ἦν⟩ ἄναϲϲʼ Ἐρεχθεϊδᾶν,
   τηλεπόροιϲ δʼ ἐν ἄντροιϲ
   τράφη θυέλληϲιν ἐν πατρῴαιϲ
   Βορεὰϲ ἅμιπποϲ ὀρθόποδοϲ ὑπὲρ πάγου
   θεῶν παῖϲ· ἀλλὰ κἀπʼ ἐκείνᾳ
   Μοῖραι μακραίωνεϲ ἔϲχον, ὦ παῖ.
ΤΕΙΡΕϹΙΑϹ Θήβηϲ ἄνακτεϲ, ἥκομεν κοινὴν ὁδὸν
   δύʼ ἐξ ἑνὸϲ βλέποντε· τοῖϲ τυφλοῖϲι γὰρ
   αὕτη κέλευθοϲ ἐκ προηγητοῦ πέλει.
Κρ. τί δʼ ἔϲτιν, ὦ γεραιὲ Τειρεϲία, νέον;
Τε. ἐγὼ διδάξω, καὶ ϲὺ τῷ μάντει πιθοῦ.
Κρ. οὔκουν πάροϲ γε ϲῆϲ ἀπεϲτάτουν φρενόϲ.
Τε. τοιγὰρ διʼ ὀρθῆϲ τήνδʼ ἐναυκλήρειϲ πόλιν.
Κρ. ἔχω πεπονθὼϲ μαρτυρεῖν ὀνήϲιμα.
Τε. φρόνει βεβὼϲ αὖ νῦν ἐπὶ ξυροῦ τύχηϲ.
Κρ. τί δʼ ἔϲτιν; ὡϲ ἐγὼ τὸ ϲὸν φρίϲϲω ϲτόμα.
Τε. γνώϲῃ, τέχνηϲ ϲημεῖα τῆϲ ἐμῆϲ κλυών.
   ἐϲ γὰρ παλαιὸν θᾶκον ὀρνιθοϲκόπον
   ἵζων, ἵνʼ ἦν μοι παντὸϲ οἰωνοῦ λιμῆν,
   ἀγνῶτʼ ἀκούω φθόγγον ὀρνίθων, κακῷ
   κλάζονταϲ οἴϲτρῳ καὶ βεβαρβαρωμένῳ·
   καὶ ϲπῶνταϲ ἐν χηλαῖϲιν ἀλλήλουϲ φοναῖϲ
   ἔγνων· πτερῶν γὰρ ῥοῖβδοϲ οὐκ ἄϲημοϲ ἦν.
   εὐθὺϲ δὲ δείϲαϲ ἐμπύρων ἐγευόμην
   βωμοῖϲι παμφλέκτοιϲιν· ἐκ δὲ θυμάτων
   Ἥφαιϲτοϲ οὐκ ἔλαμπεν, ἀλλʼ ἐπὶ ϲποδῷ
   μυδῶϲα κηκὶϲ μηρίων ἐτήκετο
   κἄτυφε κἀνέπτυε, καὶ μετάρϲιοι
   χολαὶ διεϲπείροντο, καὶ καταρρυεῖϲ
   μηροὶ καλυπτῆϲ ἐξέκειντο πιμελῆϲ.
   τοιαῦτα παιδὸϲ τοῦδʼ ἐμάνθανον πάρα
   φθίνοντʼ ἀϲήμων ὀργίων μαντεύματα.

   ἐμοὶ γὰρ οὗτοϲ ἡγεμών, ἄλλοιϲ δʼ ἐγώ.
   καὶ ταῦτα τῆϲ ϲῆϲ ἐκ φρενὸϲ νοϲεῖ πόλιϲ.
   βωμοὶ γὰρ ἡμῖν ἐϲχάραι τε παντελεῖϲ
   πλήρειϲ ὑπʼ οἰωνῶν τε καὶ κυνῶν βορᾶϲ
   τοῦ δυϲμόρου πεπτῶτοϲ Οἰδίπου γόνου.
   κᾆτʼ οὐ δέχονται θυϲτάδαϲ λιτὰϲ ἔτι
   θεοὶ παρ' ἡμῶν οὐδὲ μηρίων φλόγα,
   οὐδʼ ὄρνιϲ εὐϲήμουϲ ἀπορροιβδεῖ βοάϲ,
   ἀνδροφθόρου βεβρῶτεϲ αἵματοϲ λίποϲ.
ταῦτʼ οὖν, τέκνον, φρόνηϲον. ἀνθρώποιϲι γὰρ
   τοῖϲ πᾶϲι κοινόν ἐϲτι τοὐξαμαρτάνειν·
   ἐπεὶ δʼ ἁμάρτῃ, κεῖνοϲ οὐκέτʼ ἔϲτʼ ἀνὴρ
   ἄβουλοϲ οὐδʼ ἄνολβοϲ, ὅϲτιϲ ἐϲ κακὸν
   πεϲὼν ἀκεῖται μηδʼ ἀκίνητοϲ πέλει.
   αὐθαδία τοι ϲκαιότητʼ ὀφλιϲκάνει.
   ἀλλʼ εἶκε τῷ θανόντι, μηδʼ ὀλωλότα
   κέντει. τίϲ ἀλκὴ τὸν θανόντʼ ἐπικτανεῖν;
   εὖ ϲοι φρονήϲαϲ εὖ λέγω· τὸ μανθάνειν δʼ
   ἥδιϲτον εὖ λέγοντοϲ, εἰ κέρδοϲ λέγοι.
Κρ. ὦ πρέϲβυ, πάντεϲ ὥϲτε τοξόται ϲκοποῦ
   τοξεύετʼ ἀνδρὸϲ τοῦδε, κοὐδὲ †μαντικῆϲ
   ἄπρακτοϲ ὑμῖν εἰμι· τῶν δʼ ὑπαὶ γένουϲ†
   ἐξημπόλημαι κἀκπεφόρτιϲμαι πάλαι.
   κερδαίνετʼ, ἐμπολᾶτε τἀπὸ Ϲάρδεων
   ἤλεκτρον, εἰ βούλεϲθε, καὶ τὸν Ἰνδικὸν
   χρυϲόν· τάφῳ δʼ ἐκεῖνον οὐχὶ κρύψετε,
   οὐδʼ εἰ θέλουϲʼ οἱ Ζηνὸϲ αἰετοὶ βορὰν
   φέρειν νιν ἁρπάζοντεϲ ἐϲ Διὸϲ θρόνουϲ·
   οὐδʼ ὣϲ μίαϲμα τοῦτο μὴ τρέϲαϲ ἐγὼ
   θάπτειν παρήϲω κεῖνον· εὖ γὰρ οἶδʼ ὅτι
   θεοὺϲ μιαίνειν οὔτιϲ ἀνθρώπων ϲθένει.
   πίπτουϲι δʼ, ὦ γεραιὲ Τειρεϲία, βροτῶν
   χοἰ πολλὰ δεινοὶ πτώματʼ αἴϲχρʼ, ὅταν λόγουϲ
   αἰϲχροὺϲ καλῶϲ λέγωϲι τοῦ κέρδουϲ χάριν.
Τε. φεῦ·
ἆρʼ οἶδεν ἀνθρώπων τιϲ, ἆρα φράζεται—
Κρ. τί χρῆμα; ποῖον τοῦτο πάγκοινον λέγειϲ;
Τε. ὅϲῳ κράτιϲτον κτημάτων εὐβουλία;
Κρ. ὅϲῳπερ, οἶμαι, μὴ φρονεῖν πλείϲτη βλάβη.

Τε. ταύτηϲ ϲὺ μέντοι τῆϲ νόϲου πλήρηϲ ἔφυϲ.
Κρ. οὐ βούλομαι τὸν μάντιν ἀντειπεῖν κακῶϲ.
Τε. καὶ μὴν λέγειϲ, ψευδῆ με θεϲπίζειν λέγων.
Κρ. τὸ μαντικὸν γὰρ πᾶν φιλάργυρον γένοϲ.
Τε. τὸ δʼ αὖ τυράννων αἰϲχροκέρδειαν φιλεῖ.
Κρ. ἆρʼ οἶϲθα ταγοὺϲ ὄνταϲ οὓϲ ψέγειϲ λέγων;
Τε. οἶδʼ· ἐξ ἐμοῦ γὰρ τήνδʼ ἔχειϲ ϲώϲαϲ πόλιν.
Κρ. ϲοφὸϲ ϲὺ μάντιϲ, ἀλλὰ τἀδικεῖν φιλῶν.
Τε. ὄρϲειϲ με τἀκίνητα διὰ φρενῶν φράϲαι.
Κρ. κίνει, μόνον δὲ μὴ ̓πὶ κέρδεϲιν λέγων.
Τε. οὕτω γὰρ ἤδη καὶ δοκῶ τὸ ϲὸν μέροϲ;
Κρ. ὡϲ μὴ ʼμπολήϲων ἴϲθι τὴν ἐμὴν φρένα.
Τε. ἀλλʼ εὖ γέ τοι κάτιϲθι μὴ πολλοὺϲ ἔτι
   τρόχουϲ ἁμιλλητῆραϲ ἡλίου τελῶν,
   ἐν οἷϲι τῶν ϲῶν αὐτὸϲ ἐκ ϲπλάγχνων ἕνα
   νέκυν νεκρῶν ἀμοιβὸν ἀντιδοὺϲ ἔϲῃ,
   ἀνθʼ ὧν ἔχειϲ μὲν τῶν ἄνω βαλὼν κάτω,
   ψυχήν γʼ ἀτίμωϲ ἐν τάφῳ κατοικίϲαϲ,
   ἔχειϲ δὲ τῶν κάτωθεν ἐνθάδʼ αὖ θεῶν
   ἄμοιρον, ἀκτέριϲτον, ἀνόϲιον νέκυν.
   ὧν οὔτε ϲοὶ μέτεϲτιν οὔτε τοῖϲ ἄνω
   θεοῖϲιν, ἀλλʼ ἐκ ϲοῦ βιάζονται τάδε.
   τούτων ϲε λωβητῆρεϲ ὑϲτεροφθόροι
   λοχῶϲιν Ἅιδου καὶ θεῶν Ἐρινύεϲ,
   ἐν τοῖϲιν αὐτοῖϲ τοῖϲδε ληφθῆναι κακοῖϲ.
   καὶ ταῦτʼ ἄθρηϲον εἰ κατηργυρωμένοϲ
   λέγω· φανεῖ γὰρ οὐ μακροῦ χρόνου τριβὴ
   ἀνδρῶν γυναικῶν ϲοῖϲ δόμοιϲ κωκύματα.
   ἔχθρᾳ δὲ πᾶϲαι ϲυνταράϲϲονται πόλειϲ
        *    *    *    *    *
   ὅϲων ϲπαράγματʼ ἢ κύνεϲ καθήγνιϲαν
   ἢ θῆρεϲ, ἤ τιϲ πτηνὸϲ οἰωνόϲ, φέρων
   ἀνόϲιον ὀϲμὴν ἑϲτιοῦχον ἐϲ πόλιν.
   τοιαῦτά ϲοι, λυπεῖϲ γάρ, ὥϲτε τοξότηϲ
   ἀφῆκα θυμῷ καρδίαϲ τοξεύματα
   βέβαια, τῶν ϲὺ θάλποϲ οὐχ ὑπεκδραμῇ.
ὦ παῖ, ϲὺ δʼ ἡμᾶϲ ἄπαγε πρὸϲ δόμουϲ, ἵνα

   τὸν θυμὸν οὗτοϲ ἐϲ νεωτέρουϲ ἀφῇ,
   καὶ γνῷ τρέφειν τὴν γλῶϲϲαν ἡϲυχαιτέραν
   τὸν νοῦν τʼ ἀμείνω τῶν φρενῶν ὧν νῦν φέρει.
Χο. ἁνήρ, ἄναξ, βέβηκε δεινὰ θεϲπίϲαϲ.
   ἐπιϲτάμεϲθα δʼ, ἐξ ὅτου λευκὴν ἐγὼ
   τήνδʼ ἐκ μελαίνηϲ ἀμφιβάλλομαι τρίχα,
   μή πώ ποτʼ αὐτὸν ψεῦδοϲ ἐϲ πόλιν λακεῖν.
Κρ. ἔγνωκα καὐτὸϲ καὶ ταράϲϲομαι φρέναϲ·
   τό τʼ εἰκαθεῖν γὰρ δεινόν, ἀντιϲτάντα δὲ
   Ἄτηϲ πατάξαι θυμὸν ἐν λίνῳ πάρα.
Χο. εὐβουλίαϲ δεῖ, παῖ Μενοικέωϲ, †λαβεῖν†.
Κρ. τί δῆτα χρὴ δρᾶν; φράζε· πείϲομαι δʼ ἐγώ.
Χο. ἐλθὼν κόρην μὲν ἐκ κατώρυχοϲ ϲτέγηϲ
   ἄνεϲ, κτίϲον δὲ τῷ προκειμένῳ τάφον.
Κρ. καὶ ταῦτʼ ἐπαινεῖϲ καὶ δοκεῖ παρεικαθεῖν;
Χο. ὅϲον γʼ, ἄναξ, τάχιϲτα· ϲυντέμνουϲι γὰρ
   θεῶν ποδώκειϲ τοὺϲ κακόφροναϲ Βλάβαι.
Κρ. οἴμοι· μόλιϲ μέν, καρδίαϲ δʼ ἐξίϲταμαι
   τὸ δρᾶν· ἀνάγκῃ δʼοὐχὶ δυϲμαχητέον.
Χο. δρᾶ νυν τάδʼ ἐλθὼν μηδʼ ἐπʼ ἄλλοιϲιν τρέπε.
Κρ. ὧδʼ ὡϲ ἔχω ϲτείχοιμʼ ἄν· ἴτʼ ἴτʼ ὀπάονεϲ,
   οἵ τʼ ὄντεϲ οἵ τʼ ἀπόντεϲ, ἀξίναϲ χεροῖν
   ὁρμᾶϲθʼ ἑλόντεϲ εἰϲ ἐπόψιον τόπον.
   ἐγὼ δʼ, ἐπειδὴ δόξα τῇδʼ ἐπεϲτράφη,
   αὐτόϲ τʼ ἔδηϲα καὶ παρὼν ἐκλύϲομαι.
   δέδοικα γὰρ μὴ τοὺϲ καθεϲτῶταϲ νόμουϲ
   ἄριϲτον ᾖ ϲῴζοντα τὸν βίον τελεῖν.
Χο.
[ϲτρ. α
πολυώνυμε, Καδμείαϲ
   νύμφαϲ ἄγαλμα
   καὶ Διὸϲ βαρυβρεμέτα
   γένοϲ, κλυτὰν ὃϲ ἀμφέπειϲ
   Ἰταλίαν, μέδειϲ δὲ
   παγκοίνοιϲ Ἐλευϲινίαϲ
   Δηοῦϲ ἐν κόλποιϲ, ὦ Βακχεῦ,
   Βακχᾶν ματρόπολιν Θήβαν
   ναιετῶν παρʼ ὑγρὸν

   Ἰϲμηνοῦ ῥέεθρον, ἀγρίου τʼ
   ἐπὶ ϲπορᾷ δράκοντοϲ.
[ἀντ. α
   ϲὲ δʼ ὑπὲρ διλόφου πέτραϲ
   ϲτέροψ ὄπωπε
   λιγνύϲ, ἔνθα Κωρύκιαι
   ϲτείχουϲι Νύμφαι Βακχίδεϲ
   Καϲταλίαϲ τε νάμα.
   καί ϲε Νυϲαίων ὀρέων
   κιϲϲήρειϲ ὄχθαι χλωρά τʼ ἀ-
   κτὰ πολυϲτάφυλοϲ πέμπει
   ἀμβρότων ἐπέων
   εὐαζόντων Θηβαΐαϲ
   ἐπιϲκοποῦντʼ ἀγυιάϲ.
[ϲτρ. β
   τὰν ἐκ παϲᾶν τιμᾷϲ
   ὑπερτάταν πόλεων
   ματρὶ ϲὺν κεραύνίᾳ·
   νῦν δʼ, ὡϲ βιαίαϲ ἔχεται
   πάνδαμοϲ πόλιϲ ἐπὶ νόϲου,
   μολεῖν καθαρϲίῳ ποδὶ Παρναϲίαν
   ὑπὲρ κλειτὺν ἢ ϲτονόεντα πορθμόν.
[ἀντ. β
   ἰὼ πῦρ πνεόντων
   χοράγʼ ἄϲτρων, νυχίων
   φθεγμάτων ἐπίϲκοπε,
   Ζηνὸϲ γένεθλον, προφάνηθʼ,
   ὦναξ, ϲαῖϲ ἅμα περιπόλοιϲ
   Θυίαϲιν, αἵ ϲε μαινόμεναι πάννυχοι
   χορεύουϲι τὸν ταμίαν Ἴακχον.
ΑΓΓΕΛΟϹ Κάδμου πάροικοι καὶ δόμων Ἀμφίονοϲ,
   οὐκ ἔϲθʼ ὁποῖον ϲτάντʼ ἂν ἀνθρώπου βίον
   οὔτʼ αἰνέϲαιμʼ ἂν οὔτε μεμψαίμην ποτέ.
   τύχη γὰρ ὀρθοῖ καὶ τύχη καταρρέπει
   τὸν εὐτυχοῦντα τόν τε δυϲτυχοῦντʼ ἀεί·
   καὶ μάντιϲ οὐδεὶϲ τῶν καθεϲτώτων βροτοῖϲ.
   Κρέων γὰρ ἦν ζηλωτόϲ, ὡϲ ἐμοί, ποτέ,

   ϲώϲαϲ μὲν ἐχθρῶν τήνδε Καδμείαν χθόνα,
   λαβών τε χώραϲ παντελῆ μοναρχίαν
   ηὔθυνε, θάλλων εὐγενεῖ τέκνων ϲπορᾷ·
   καὶ νῦν ἀφεῖται πάντα. καὶ γὰρ ἡδοναί
   ὅταν προδῶϲιν ἀνδρόϲ, οὐ τίθημʼ ἐγὼ
   ζῆν τοῦτον, ἀλλʼ ἔμψυχον ἡγοῦμαι νεκρόν.
   πλούτει τε γὰρ κατʼ οἶκον, εἰ βούλῃ, μέγα,
   καὶ ζῆ τύραννον ϲχῆμʼ ἔχων, ἐὰν δʼ ἀπῇ
   τούτων τὸ χαίρειν, τἄλλʼ ἐγὼ καπνού ϲκιᾶϲ
   οὐκ ἂν πριαίμην ἀνδρὶ πρὸϲ τὴν ἡδονήν·
Χο. τί δʼ αὖ τόδʼ ἄχθοϲ βαϲιλέων ἥκειϲ φέρων;
Αγ. τεθνᾶϲιν· οἱ δὲ ζῶντεϲ αἴτιοι θανεῖν.
Χο. καὶ τίϲ φονεύει; τίϲ δʼ ὁ κείμενοϲ; λέγε.
Αγ. Αἵμων ὄλωλεν· αὐτόχειρ δʼ αἱμάϲϲεται.
Χο. πότερα πατρῷαϲ, ἢ πρὸϲ οἰκείαϲ χερόϲ;
Αγ. αὐτὸϲ πρὸϲ αὐτοῦ, πατρὶ μηνίϲαϲ φόνου.
Χο. ὦ μάντι, τοὔποϲ ὡϲ ἄρʼ ὀρθὸν ἤνυϲαϲ.
Αγ. ὡϲ ὧδʼ ἐχόντων τἄλλα βουλεύειν πάρα.
Χο. καὶ μὴν ὁρῶ τάλαιναν Εὐρυδίκην ὁμοῦ
   δάμαρτα τὴν Κρέοντοϲ· ἐκ δὲ δωμάτων
   ἤτοι κλυοῦϲα παιδὸϲ ἢ τύχῃ περᾷ.
ΕΥΡΥΔΙΚΗ ὦ πάντεϲ ἀϲτοί, τῶν λόγων ἐπῃϲθόμην
   πρὸϲ ἔξοδον ϲτείχουϲα, Παλλάδοϲ θεᾶϲ
   ὅπωϲ ἱκοίμην εὐγμάτων προϲήγοροϲ.
   καὶ τυγχάνω τε κλῇθρʼ ἀναϲπαϲτοῦ πύληϲ
   χαλῶϲα, καί με φθόγγοϲ οἰκείου κακοῦ
   βάλλει διʼ ὤτων· ὑπτία δὲ κλίνομαι
   δείϲαϲα πρὸϲ δμωαῖϲι κἀποπλήϲϲομαι.
   ἀλλʼ ὅϲτιϲ ἦν ὁ μῦθοϲ αὖθιϲ εἴπατε·
   κακῶν γὰρ οὐκ ἄπειροϲ οὖϲʼ ἀκούϲομαι.
Αγ. ἐγώ, φίλη δέϲποινα, καὶ παρὼν ἐρῶ,
   κοὐδὲν παρήϲω τῆϲ ἀληθείαϲ ἔποϲ.
   τί γάρ ϲε μαλθάϲϲοιμʼ ἂν ὧν ἐϲ ὕϲτερον
   ψεῦϲται φανούμεθʼ; ὀρθὸν ἁλήθειʼ ἀεί.
   ἐγὼ δὲ ϲῷ ποδαγὸϲ ἐϲπόμην πόϲει
   πεδίον ἐπʼ ἄκρον, ἔνθʼ ἔκειτο νηλεὲϲ
   κυνοϲπάρακτον ϲῶμα Πολυνείκουϲ ἔτι·
   καὶ τὸν μέν, αἰτήϲαντεϲ ἐνοδίαν θεὸν

   Πλούτωνά τʼ ὀργὰϲ εὐμενεῖϲ καταϲχεθεῖν,
   λούϲαντεϲ ἁγνὸν λουτρόν, ἐν νεοϲπάϲιν
   θαλλοῖϲ ὃ δὴ ̓λέλειπτο ϲυγκατῄθομεν,
   καὶ τύμβον ὀρθόκρανον οἰκείαϲ χθονὸϲ
   χώϲαντεϲ αὖθιϲ πρὸϲ λιθόϲτρωτον κόρηϲ
   νυμφεῖον Ἅιδου κοῖλον εἰϲεβαίνομεν.
   φωνῆϲ δʼ ἄπωθεν ὀρθίων κωκυμάτων
   κλύει τιϲ ἀκτέριϲτον ἀμφὶ παϲτάδα,
   καὶ δεϲπότῃ Κρέοντι ϲημαίνει μολών·
   τῷ δʼ ἀθλίαϲ ἄϲημα περιβαίνει βοῆϲ
   ἕρποντι μᾶλλον ἆϲϲον, οἰμώξαϲ δʼ ἔποϲ
   ἵηϲι δυϲθρήνητον, 'ὢ τάλαϲ ἐγώ,
   ἆρʼ εἰμὶ μάντιϲ; ἆρα δυϲτυχεϲτάτην
   κέλευθον ἕρπω τῶν παρελθουϲῶν ὁδῶν;
   παιδόϲ με ϲαίνει φθόγγοϲ. ἀλλὰ, πρόϲπολοι,
   ἴτʼ ἆϲϲον ὠκεῖϲ, καὶ παραϲτάντεϲ τάφῳ
   ἀθρήϲατʼ, ἀγμὸν χώματοϲ λιθοϲπαδῆ
   δύντεϲ πρὸϲ αὐτὸ ϲτόμιον, εἰ τὸν Αἵμονοϲ
   φθόγγον ϲυνίημʼ, ἢ θεοῖϲι κλέπτομαι.'
   τάδʼ ἐξ ἀθύμου δεϲπότου κελεύμαϲιν
   ἠθροῦμεν· ἐν δὲ λοιϲθίῳ τυμβεύματι
   τὴν μὲν κρεμαϲτὴν αὐχένοϲ κατείδομεν,
   βρόχῳ μιτώδει ϲινδόνοϲ καθημμένην,
   τὸν δʼ ἀμφὶ μέϲϲῃ περιπετῆ προϲκείμενον,
   εὐνῆϲ ἀποιμώζοντα τῆϲ κάτω φθορὰν
   καὶ πατρὸϲ ἔργα καὶ τὸ δύϲτηνον λέχοϲ.
   ὁ δʼ ὡϲ ὁρᾷ ϲφε, ϲτυγνὸν οἰμώξαϲ ἔϲω
   χωρεῖ πρὸϲ αὐτὼ κἀνακωκύϲαϲ καλεῖ·
   'ὦ τλῆμον, οἷον ἔργον εἴργαϲαι· τίνα
   νοῦν ἔϲχεϲ; ἐν τῷ ϲυμφορᾶϲ διεφθάρηϲ;
   ἔξελθε, τέκνον, ἱκέϲιόϲ ϲε λίϲϲομαι.'
   τὸν δʼ ἀγρίοιϲ ὄϲϲοιϲι παπτήναϲ ὁ παῖϲ,
   πτύϲαϲ προϲώπῳ κοὐδὲν ἀντειπών, ξίφουϲ
   ἕλκει διπλοῦϲ κνώδονταϲ, ἐκ δʼ ὁρμωμένου
   πατρὸϲ φυγαῖϲιν ἤμπλακʼ· εἶθʼ ὁ δύϲμοροϲ
   αὑτῷ χολωθείϲ, ὥϲπερ εἶχʼ, ἐπενταθεὶϲ
   ἤρειϲε πλευραῖϲ μέϲϲον ἔγχοϲ, ἐϲ δʼ ὑγρὸν

   ἀγκῶνʼ ἔτʼ ἔμφρων παρθένῳ προϲπτύϲϲεται·
   καὶ φυϲιῶν ὀξεῖαν ἐκβάλλει ῥοὴν
   λευκῇ παρειᾷ φοινίου ϲταλάγματοϲ.
   κεῖται δὲ νεκρὸϲ περὶ νεκρῷ, τὰ νυμφικὰ
   τέλη λαχὼν δείλαιοϲ ἔν γʼ Ἅιδου δόμοιϲ,
   δείξαϲ ἐν ἀνθρώποιϲι τὴν ἀβουλίαν
   ὅϲῳ μέγιϲτον ἀνδρὶ πρόϲκειται κακόν.
Χο. τί τοῦτʼ ἂν εἰκάϲειαϲ; ἡ γυνὴ πάλιν
   φρούδη, πρὶν εἰπεῖν ἐϲθλὸν ἢ κακὸν λόγον.
Αγ. καὐτὸϲ τεθάμβηκʼ· ἐλπίϲιν δὲ βόϲκομαι
   ἄχη τέκνου κλυοῦϲαν ἐϲ πόλιν γόου
   οὐκ ἀξιώϲειν, ἀλλʼ ὑπὸ ϲτέγηϲ ἔϲω
   δμωαῖϲ προθήϲειν πένθοϲ οἰκεῖον ϲτένειν.
   γνώμηϲ γὰρ οὐκ ἄπειροϲ, ὥϲθʼ ἁμαρτάνειν.
Χο. οὐκ οἶδʼ· ἐμοὶ δʼ οὖν ἥ τʼ ἄγαν ϲιγὴ βαρὺ
   δοκεῖ προϲεῖναι χἠ μάτην πολλὴ βοή.
Αγ. ἀλλʼ εἰϲόμεϲθα, μή τι καὶ κατάϲχετον
   κρυφῇ καλύπτει καρδίᾳ θυμουμένῃ,
   δόμουϲ παραϲτείχοντεϲ· εὖ γὰρ οὖν λέγειϲ.
   καὶ τῆϲ ἄγαν γάρ ἐϲτί που ϲιγῆϲ βάροϲ.
Χο. καὶ μὴν ὅδʼ ἄναξ αὐτὸϲ ἐφήκει
   μνῆμʼ ἐπίϲημον διὰ χειρὸϲ ἔχων,
   εἰ θέμιϲ εἰπεῖν, οὐκ ἀλλοτρίαν
   ἄτην, ἀλλʼ αὐτὸϲ ἁμαρτών.
Κρ.
[ϲτρ. α
ἰὼ
   φρενῶν δυϲφρόνων ἁμαρτήματα
   ϲτερεὰ θανατόεντʼ,
   ὦ κτανόνταϲ τε καὶ
   θανόνταϲ βλέποντεϲ ἐμφυλίουϲ.
   ὤμοι ἐμῶν ἄνολβα βουλευμάτων.
   ἰὼ παῖ, νέοϲ νέῳ ξὺν μόρῳ,
   αἰαῖ αἰαῖ,
   ἔθανεϲ, ἀπελύθηϲ,
   ἐμαῖϲ οὐδὲ ϲαῖϲι δυϲβουλίαιϲ.
Χο. οἴμʼ ὡϲ ἔοικαϲ ὀψὲ τὴν δίκην ἰδεῖν.
Κρ. οἴμοι,

   ἔχω μαθὼν δείλαιοϲ· ἐν δʼ ἐμῷ κάρᾳ
   θεὸϲ τότʼ ἄρα τότε με μέγα βάροϲ ἔχων
   ἔπαιϲεν, ἐν δʼ ἔϲειϲεν ἀγρίαιϲ ὁδοῖϲ,
   οἴμοι λακπάτητον ἀντρέπων χαράν.
   φεῦ φεῦ, ἰὼ πόνοι βροτῶν δύϲπονοι.
ΕΞΑΓΓΕΛΟϹ ὦ δέϲποθʼ, ὡϲ ἔχων τε καὶ κεκτημένοϲ,
   τὰ μὲν πρὸ χειρῶν τάδε φέρειϲ, τὰ δʼ ἐν δόμοιϲ
   ἔοικαϲ ἥκειν καὶ τάχʼ ὄψεϲθαι κακά.
Κρ. τί δʼ ἔϲτιν αὖ κάκιον ἐκ κακῶν ἔτι;
Εξ. γυνὴ τέθνηκε, τοῦδε παμμήτωρ νεκροῦ,
   δύϲτηνοϲ, ἄρτι νεοτόμοιϲι πλήγμαϲιν.
Κρ.
[ἀντ. α
ἰώ,
   ἰὼ δυϲκάθαρτοϲ Ἅιδου λιμήν,
   τί μʼ ἄρα τί μʼ ὀλέκειϲ;
   ὦ κακάγγελτά μοι
   προπέμψαϲ ἄχη, τίνα θροεῖϲ λόγον;
   αἰαῖ, ὀλωλότʼ ἄνδρʼ ἐπεξειργάϲω.
   τί φήϲ, παῖ, τί δʼ αὖ λέγειϲ μοι νέον,
   αἰαῖ αἰαῖ,
   ϲφάγιον ἐπʼ ὀλέθρῳ,
   γυναικεῖον ἀμφικεῖϲθαι μόρον;
Χο. ὁρᾶν πάρεϲτιν· οὐ γὰρ ἐν μυχοῖϲ ἔτι.
Κρ. οἴμοι,
   κακὸν τόδʼ ἄλλο δεύτερον βλέπω τάλαϲ.
   τίϲ ἄρα, τίϲ με πότμοϲ ἔτι περιμένει;
   ἔχω μὲν ἐν χείρεϲϲιν ἀρτίωϲ τέκνον,
   τάλαϲ, τὰν δʼ ἔναντα προϲβλέπω νεκρόν.
   φεῦ φεῦ μᾶτερ ἀθλία, φεῦ τέκνον.
Εξ.    †ἡ δʼ ὀξύθηκτοϲ ἥδε βωμία πέριξ†
        *    *    *    *    *
   λύει κελαινὰ βλέφαρα, κωκύϲαϲα μὲν
   τοῦ πρὶν θανόντοϲ Μεγαρέωϲ κενὸν λέχοϲ,

   αὖθιϲ δὲ τοῦδε, λοίϲθιον δὲ ϲοὶ κακὰϲ
   πράξειϲ ἐφυμνήϲαϲα τῷ παιδοκτόνῳ.
Κρ.
[ϲτρ. β
αἰαῖ αἰαῖ,
   ἀνέπταν φόβῳ. τί μʼ οὐκ ἀνταίαν
   ἔπαιϲέν τιϲ ἀμφιθήκτῳ ξίφει;
   δείλαιοϲ ἐγώ, αἰαῖ,
   δειλαίᾳ δὲ ϲυγκέκραμαι δύᾳ.
Εξ. ὡϲ αἰτίαν γε τῶνδε κἀκείνων ἔχων
   πρὸϲ τῆϲ θανούϲηϲ τῆϲδʼ ἐπεϲκήπτου μόρων.
Κρ. ποίῳ δὲ κἀπελύετʼ ἐν φοναῖϲ τρόπῳ;
Εξ. παίϲαϲʼ ὑφʼ ἧπαρ αὐτόχειρ αὑτήν, ὅπωϲ
   παιδὸϲ τόδʼ ᾔϲθετʼ ὀξυκώκυτον πάθοϲ.
Κρ. ὤμοι μοι, τάδʼ οὐκ ἐπʼ ἄλλον βροτῶν
   ἐμᾶϲ ἁρμόϲει ποτʼ ἐξ αἰτίαϲ.
   ἐγὼ γάρ ϲʼ, ἐγώ ϲʼ ἔκανον, ὢ μέλεοϲ,
   ἐγώ, φάμʼ ἔτυμον. ἰὼ πρόϲπολοι,
   ἄγετέ μʼ ὅτι τάχιϲτʼ, ἄγετέ μʼ ἐκποδών,
   τὸν οὐκ ὄντα μᾶλλον ἢ μηδένα.
Χο. κέρδη παραινεῖϲ, εἴ τι κέρδοϲ ἐν κακοῖϲ·
   βράχιϲτα γὰρ κράτιϲτα τἀν ποϲὶν κακά.
Κρ.
[ἀντ. β
ἴτω ἴτω,
   φανήτω μόρων ὁ κάλλιϲτʼ ἔχων
   ἐμοὶ τερμίαν ἄγων ἁμέραν
   ὕπατοϲ· ἴτω ἴτω,
   ὅπωϲ μηκέτʼ ἆμαρ ἄλλʼ εἰϲίδω.
Χο. μέλλοντα ταῦτα. τῶν προκειμένων τι χρὴ
   πράϲϲειν. μέλει γὰρ τῶνδʼ ὅτοιϲι χρὴ μέλειν.
Κρ. ἀλλʼ ὧν ἐρῶ μέν, ταῦτα ϲυγκατηυξάμην.
Χο. μή νυν προϲεύχου μηδέν· ὡϲ πεπρωμένηϲ
   οὐκ ἔϲτι θνητοῖϲ ϲυμφορᾶϲ ἀπαλλαγή.

Κρ. ἄγοιτʼ ἂν μάταιον ἄνδρʼ ἐκποδών,
   ὅϲ, ὦ παῖ, ϲέ τʼ οὐχ ἑκὼν κατέκανον
   ϲέ τʼ αὖ τάνδʼ, ὤμοι μέλεοϲ, οὐδʼ ἔχω
   πρὸϲ πότερον ἴδω, πᾷ κλιθῶ· πάντα γὰρ
   λέχρια τἀν χεροῖν, τὰ δʼ ἐπὶ κρατί μοι
   πότμοϲ δυϲκόμιϲτοϲ εἰϲήλατο.
Χο. πολλῷ τὸ φρονεῖν εὐδαιμονίαϲ
   πρῶτον ὑπάρχει· χρὴ δὲ τά γʼ ἐϲ θεοὺϲ
   μηδὲν ἀϲεπτεῖν· μεγάλοι δὲ λόγοι
   μεγάλαϲ πληγὰϲ τῶν ὑπεραύχων
   ἀποτείϲαντεϲ
   γήρᾳ τὸ φρονεῖν ἐδίδαξαν.

