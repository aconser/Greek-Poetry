
Oxford Scholarly Editions Online
Aeschylus, Προμηθεὺϲ Δεϲμώτηϲ
D. L. Page (ed.), Oxford Classical Texts: Aeschyli: Septem Quae Supersunt Tragoedias
Published in print: Published online: May 2017
ΠΡΟΜΗΘΕΥϹ ΔΕϹΜΩΤΗϹ
ΠΡΟΜΗΘΕΥϹ ΔΕϹΜΩΤΗϹ
ὑπόθεϲιϲ· Προμηθέωϲ ἐν Ϲκυθίαι δεδεμένου διὰ τὸ κεκλοφέναι
τὸ πῦρ πυνθάνεται Ἰὼ πλανωμένη ὅτι κατʼ Αἴγυπτον γενομένη
ἐκ τῆϲ ἐπαφήϲεωϲ τοῦ Διὸϲ τέξεται τὸν Ἔπαφον· Ἑρμῆϲ τε
παράγεται ἀπειλῶν αὐτῶι κεραυνωθήϲεϲθαι ἐὰν μὴ εἴπηι τὰ
μέλλοντα ἔϲεϲθαι τῶι Διί· καὶ τέλοϲ βροντῆϲ γενομένηϲ ἀφανὴϲ
γίνεται ὁ Προμηθεύϲ. κεῖται ἡ μυθοποιία ἐν παρεκβάϲει παρὰ
Ϲοφοκλεῖ ἐν Κολχίϲι, παρὰ δʼ Εὐριπίδηι ὅλωϲ οὐ κεῖται. ἡ μὲν
ϲκηνὴ τοῦ δράματοϲ ὑπόκειται ἐν Ϲκυθίαι ἐπὶ τὸ Καυκάϲιον ὄροϲ,
ὁ δὲ χορὸϲ ϲυνέϲτηκεν ἐξ Ὠκεανίδων νυμφῶν. τὸ δὲ κεφάλαιον
αὐτοῦ ἐϲτι Προμηθέωϲ δέϲιϲ.
    τὰ τοῦ δράματοϲ πρόϲωπα· Κράτοϲ καὶ Βία Ἥφαιϲτοϲ
χορὸϲ Ὠκεανίδων Προμηθεύϲ Ὠκεανόϲ [Γῆ Ἡρακλῆϲ]
Ἑρμῆϲ Ἰὼ Ἰνάχου.
    marg. inf. eiusdem folii haec addit M: ἰϲτέον ὅτι οὐ κατὰ
τὸν κοινὸν λόγον ἐν Καυκάϲωι φηϲὶ δεδέϲθαι τὸν Προμηθέα
ἀλλὰ πρὸϲ τοῖϲ Εὐρωπαίοιϲ τέρμαϲιν τοῦ ὠκεανοῦ, ὡϲ ἀπὸ τῶν
πρὸϲ τὴν Ἰὼ λεγομένων ἔϲτιν ϲυμβαλεῖν.
ΠΡΟΜΗΘΕΥϹ ΔΕϹΜΩΤΗϹ
ΚΡΑΤΟϹ Χθονὸϲ μὲν εἰϲ τηλουρὸν ἥκομεν πέδον,

Ϲκύθην ἐϲ οἶμον, ἄβροτον εἰϲ ἐρημίαν.
Ἥφαιϲτε, ϲοὶ δὲ χρὴ μέλειν ἐπιϲτολὰϲ
ἅϲ ϲοι πατὴρ ἐφεῖτο, τόνδε πρὸϲ πέτραιϲ
ὑψηλοκρήμνοιϲ τὸν λεωργὸν ὀχμάϲαι
ἀδαμαντίνων δεϲμῶν ἐν ἀρρήκτοιϲ πέδαιϲ.
τὸ ϲὸν γὰρ ἄνθοϲ, παντέχνου πυρὸϲ ϲέλαϲ,
θνητοῖϲι κλέψαϲ ὤπαϲεν. τοιᾶϲδέ τοι
ἁμαρτίαϲ ϲφε δεῖ θεοῖϲ δοῦναι δίκην,
ὡϲ ἂν διδαχθῆι τὴν Διὸϲ τυραννίδα
ϲτέργειν, φιλανθρώπου δὲ παύεϲθαι τρόπου.
ΗΦΑΙϹΤΟϹ Κράτοϲ Βία τε, ϲφῶιν μὲν ἐντολὴ Διὸϲ
ἔχει τέλοϲ δὴ κοὐδὲν ἐμποδὼν ἔτι,
ἐγὼ δʼ ἄτολμόϲ εἰμι ϲυγγενῆ θεὸν
δῆϲαι βίαι φάραγγι πρὸϲ δυϲχειμέρωι.
πάντωϲ δʼ ἀνάγκη τῶνδέ μοι τόλμαν ϲχεθεῖν·
εὐωριάζειν γὰρ πατρὸϲ λόγουϲ βαρύ.
τῆϲ ὀρθοβούλου Θέμιδοϲ αἰπυμῆτα παῖ,
ἄκοντά ϲʼ ἄκων δυϲλύτοιϲ χαλκεύμαϲι
προϲπαϲϲαλεύϲω τῶιδʼ ἀπανθρώπωι πάγωι,
ἵνʼ οὔτε φωνὴν οὔτε του μορφὴν βροτῶν
ὄψηι, ϲταθευτὸϲ δʼ ἡλίου φοίβηι φλογὶ
χροιᾶϲ ἀμείψειϲ ἄνθοϲ· ἀϲμένωι δέ ϲοι
ἡ ποικιλείμων νὺξ ἀποκρύψει φάοϲ
πάχνην θʼ ἑώιαν ἥλιοϲ ϲκεδᾶι πάλιν·
ἀεὶ δὲ τοῦ παρόντοϲ ἀχθηδὼν κακοῦ
τρύϲει ϲʼ, ὁ λωφήϲων γὰρ οὐ πέφυκέ πω.
τοιαῦτʼ ἐπηύρου τοῦ φιλανθρώπου τρόπου·
θεὸϲ θεῶν γὰρ οὐχ ὑποπτήϲϲων χόλον
βροτοῖϲι τιμὰϲ ὤπαϲαϲ πέρα δίκηϲ·
ἀνθʼ ὧν ἀτερπῆ τήνδε φρουρήϲειϲ πέτραν
ὀρθοϲτάδην ἄυπνοϲ, οὐ κάμπτων γόνυ·
πολλοὺϲ δʼ ὀδυρμοὺϲ καὶ γόουϲ ἀνωφελεῖϲ
φθέγξηι· Διὸϲ γὰρ δυϲπαραίτητοι φρένεϲ,
ἅπαϲ δὲ τραχὺϲ ὅϲτιϲ ἂν νέον κρατῆι.
Κρ. εἶἑν, τί μέλλειϲ καὶ κατοικτίζηι μάτην;
τί τὸν θεοῖϲ ἔχθιϲτον οὐ ϲτυγεῖϲ θεόν,
ὅϲτιϲ τὸ ϲὸν θνητοῖϲι προύδωκεν γέραϲ;
Ηφ. τὸ ϲυγγενέϲ τοι δεινὸν ἥ θʼ ὁμιλία.

Κρ. ϲύμφημʼ, ἀνηκουϲτεῖν δὲ τῶν πατρὸϲ λόγων
οἷόν τε πῶϲ; οὐ τοῦτο δειμαίνειϲ πλέον;
Ηφ. αἰεί γε δὴ νηλὴϲ ϲὺ καὶ θράϲουϲ πλέωϲ.
Κρ. ἄκοϲ γὰρ οὐδὲν τόνδε θρηνεῖϲθαι· ϲὺ δὲ
τὰ μηδὲν ὠφελοῦντα μὴ πόνει μάτην.
Ηφ. ὦ πολλὰ μιϲηθεῖϲα χειρωναξία.
Κρ. τί νιν ϲτυγεῖϲ; πόνων γὰρ ὡϲ ἁπλῶι λόγωι
τῶν νῦν παρόντων οὐδὲν αἰτία τέχνη.
Ηφ. ἔμπαϲ τιϲ αὐτὴν ἄλλοϲ ὤφελεν λαχεῖν.
Κρ. ἅπαντʼ ἐπαχθῆ πλὴν θεοῖϲι κοιρανεῖν·
ἐλεύθεροϲ γὰρ οὔτιϲ ἐϲτὶ πλὴν Διόϲ.
Ηφ. ἔγνωκα, τοῖϲδε δʼ οὐδὲν ἀντειπεῖν ἔχω.
Κρ. οὔκουν ἐπείξηι τῶιδε δεϲμὰ περιβαλεῖν,
ὡϲ μή ϲʼ ἐλινύοντα προϲδερχθῆι πατήρ;
Ηφ. καὶ δὴ πρόχειρα ψάλια δέρκεϲθαι πάρα.
Κρ. βαλών νιν ἀμφὶ χερϲὶν ἐγκρατεῖ ϲθένει
ῥαιϲτῆρι θεῖνε, παϲϲάλευε πρὸϲ πέτραιϲ.
Ηφ. περαίνεται δὴ κοὐ ματᾶι τοὖργον τόδε.
Κρ. ἄραϲϲε μᾶλλον, ϲφίγγε, μηδαμῆι χάλα,
δεινὸϲ γὰρ εὑρεῖν κἀξ ἀμηχάνων πόρον.
Ηφ. ἄραρεν ἥδε γʼ ὠλένη δυϲεκλύτωϲ.
Κρ. καὶ τήνδε νῦν πόρπαϲον ἀϲφαλῶϲ, ἵνα
μάθηι ϲοφιϲτὴϲ ὢν Διὸϲ νωθέϲτεροϲ.
Ηφ. πλὴν τοῦδʼ ἂν οὐδεὶϲ ἐνδίκωϲ μέμψαιτό μοι.
Κρ. ἀδαμαντίνου νῦν ϲφηνὸϲ αὐθάδη γνάθον
ϲτέρνων διαμπὰξ παϲϲάλευʼ ἐρρωμένωϲ.
Ηφ. αἰαῖ Προμηθεῦ, ϲῶν ὕπερ ϲτένω πόνων.
Κρ. ϲὺ δʼ αὖ κατοκνεῖϲ τῶν Διόϲ τʼ ἐχθρῶν ὕπερ
ϲτένειϲ; ὅπωϲ μὴ ϲαυτὸν οἰκτιεῖϲ ποτε.
Ηφ. ὁρᾶιϲ θέαμα δυϲθέατον ὄμμαϲιν.
Κρ. ὁρῶ κυροῦντα τόνδε τῶν ἐπαξίων.
ἀλλʼ ἀμφὶ πλευραῖϲ μαϲχαλιϲτῆραϲ βάλε.
Ηφ. δρᾶν ταῦτʼ ἀνάγκη· μηδὲν ἐγκέλευʼ ἄγαν.
Κρ. ἦ μὴν κελεύϲω κἀπιθωύξω γε πρόϲ.
χώρει κάτω, ϲκέλη δὲ κίρκωϲον βίαι.
Ηφ. καὶ δὴ πέπρακται τοὖργον οὐ μακρῶι πόνωι.
Κρ. ἐρρωμένωϲ νῦν θεῖνε διατόρουϲ πέδαϲ,
ὡϲ οὑπιτιμητήϲ γε τῶν ἔργων βαρύϲ.
Ηφ. ὁμοῖα μορφῆι γλῶϲϲά ϲου γηρύεται.

Κρ. ϲὺ μαλθακίζου· τὴν δʼ ἐμὴν αὐθαδίαν
ὀργῆϲ τε τραχυτῆτα μὴ ʼπίπληϲϲέ μοι.
Ηφ. ϲτείχωμεν, ὡϲ κώλοιϲιν ἀμφίβληϲτρʼ ἔχει.
Κρ. ἐνταῦθα νῦν ὕβριζε καὶ θεῶν γέρα
ϲυλῶν ἐφημέροιϲι προϲτίθει. τί ϲοι
οἷοί τε θνητοὶ τῶνδʼ ἀπαντλῆϲαι πόνων;
ψευδωνύμωϲ ϲε δαίμονεϲ Προμηθέα
καλοῦϲιν· αὐτὸν γάρ ϲε δεῖ προμηθίαϲ,
ὅτωι τρόπωι τῆϲδʼ ἐκκυλιϲθήϲηι τέχνηϲ.
ΠΡΟΜΗΘΕΥϹ ὦ δῖοϲ αἰθὴρ καὶ ταχύπτεροι πνοαί,
ποταμῶν τε πηγαὶ ποντίων τε κυμάτων
ἀνήριθμον γέλαϲμα παμμῆτόρ τε γῆ,
καὶ τὸν πανόπτην κύκλον ἡλίου καλῶ,
ἴδεϲθέ μʼ, οἷα πρὸϲ θεῶν πάϲχω θεόϲ.
      δέρχθηθʼ οἵαιϲ αἰκείαιϲιν
      διακναιόμενοϲ τὸν μυριετῆ
      χρόνον ἀθλεύϲω·
      τοιόνδʼ ὁ νέοϲ ταγὸϲ μακάρων
      ἐξηῦρʼ ἐπʼ ἐμοὶ δεϲμὸν ἀεικῆ.
      φεῦ φεῦ τὸ παρὸν τό τʼ ἐπερχόμενον
      πῆμα ϲτενάχω· πῆι ποτε μόχθων
      χρὴ τέρματα τῶνδʼ ἐπιτεῖλαι;
καίτοι τί φημί; πάντα προυξεπίϲταμαι
ϲκεθρῶϲ τὰ μέλλοντʼ, οὐδέ μοι ποταίνιον
πῆμʼ οὐδὲν ἥξει. τὴν πεπρωμένην δὲ χρὴ
αἶϲαν φέρειν ὡϲ ῥᾶιϲτα, γιγνώϲκονθʼ ὅτι
τὸ τῆϲ ἀνάγκηϲ ἔϲτʼ ἀδήριτον ϲθένοϲ.
ἀλλʼ οὔτε ϲιγᾶν οὔτε μὴ ϲιγᾶν τύχαϲ
οἷόν τέ μοι τάϲδʼ ἐϲτί· θνητοῖϲ γὰρ γέρα
πορὼν ἀνάγκαιϲ ταῖϲδʼ ἐνέζευγμαι τάλαϲ.
ναρθηκοπλήρωτον δὲ θηρῶμαι πυρὸϲ
πηγὴν κλοπαίαν, ἣ διδάϲκαλοϲ τέχνηϲ
πάϲηϲ βροτοῖϲ πέφηνε καὶ μέγαϲ πόροϲ.
τοιῶνδε ποινὰϲ ἀμπλακημάτων τίνω
ὑπαίθριοϲ δεϲμοῖϲ πεπαϲϲαλευμένοϲ.
      ἆ ἆ ἔα ἔα·

      τίϲ ἀχώ, τίϲ ὀδμὰ προϲέπτα μʼ ἀφεγγήϲ;
      θεόϲυτοϲ ἢ βρότειοϲ ἢ κεκραμένη
      τερμόνιον ἵκετʼ ἐπὶ πάγον;
      πόνων ἐμῶν θεωρόϲ, ἢ τί δὴ θέλων;
      ὁρᾶτε δεϲμώτην με δύϲποτμον θεόν,
      τὸν Διὸϲ ἐχθρόν, τὸν πᾶϲι θεοῖϲ
      διʼ ἀπεχθείαϲ ἐλθόνθʼ, ὁπόϲοι
      τὴν Διὸϲ αὐλὴν εἰϲοιχνεῦϲιν,
      διὰ τὴν λίαν φιλότητα βροτῶν.
      φεῦ φεῦ τί ποτʼ αὖ κινάθιϲμα κλύω
      πέλαϲ οἰωνῶν; αἰθὴρ δʼ ἐλαφραῖϲ
      πτερύγων ῥιπαῖϲ ὑποϲυρίζει·
      πᾶν μοι φοβερὸν τὸ προϲέρπον.
ΧΟΡΟϹ
[ϲτρ. α
    μηδὲν φοβη-
        θῆιϲ· φιλία γὰρ ἥδε τά-
        ξιϲ πτερύγων θοαῖϲ ἁμίλ-
        λαιϲ προϲέβα τόνδε πάγον, πατρώιαϲ
    μόγιϲ παρειποῦϲα φρέναϲ·
    κραιπνοφόροι δέ μʼ ἔπεμψαν αὖραι·
    κτύπου γὰρ ἀ-
        χὼ χάλυβοϲ διῆιξεν ἄν-
        τρων μυχόν, ἐκ δʼ ἔπληξέ μου
    τὰν θεμερῶπιν αἰδῶ·
    ϲύθην δʼ ἀπέδιλοϲ ὄχωι πτερωτῶι.
Πρ. αἰαῖ αἰαῖ,
τῆϲ πολυτέκνου Τηθύοϲ ἔκγονα,
τοῦ περὶ πᾶϲάν θʼ εἱλιϲϲομένου
χθόνʼ ἀκοιμήτωι ῥεύματι παῖδεϲ
πατρὸϲ Ὠκεανοῦ,
δέρχθητʼ, ἐϲίδεϲθʼ οἵωι δεϲμῶι
προϲπορπατὸϲ τῆϲδε φάραγγοϲ
ϲκοπέλοιϲ ἐν ἄκροιϲ
φρουρὰν ἄζηλον ὀχήϲω.
[ἀντ. α

Χο.             λεύϲϲω, Προμη-
                θεῦ, φοβερὰ δʼ ἐμοῖϲιν ὄϲ-
                ϲοιϲ ὀμίχλα προϲῆιξε πλή-
                ρηϲ δακρύων, ϲὸν δέμαϲ εἰϲιδούϲα
            πέτραι προϲαυαινόμενον
            ταῖϲδʼ ἀδαμαντοδέτοιϲι λύμαιϲ·
            νέοι γὰρ οἰ-
                ακονόμοι κρατοῦϲʼ Ὀλύμ-
                που, νεοχμοῖϲ δὲ δὴ νόμοιϲ
            Ζεὺϲ ἀθέτωϲ κρατύνει,
            τὰ πρὶν δὲ πελώρια νῦν ἀιϲτοῖ.
Πρ. εἰ γάρ μʼ ὑπὸ γῆν νέρθεν θʼ Ἅιδου
τοῦ νεκροδέγμονοϲ εἰϲ ἀπέραντον
Τάρταρον ἧκεν
δεϲμοῖϲ ἀλύτοιϲ ἀγρίωϲ πελάϲαϲ,
ὡϲ μήτε θεὸϲ μήτε τιϲ ἄλλοϲ
τοῖϲδʼ ἐγεγήθει·
νῦν δʼ αἰθέριον κίνυγμʼ ὁ τάλαϲ
ἐχθροῖϲ ἐπίχαρτα πέπονθα.
[ϲτρ. β
Χο.            τίϲ ὧδε τληϲικάρδιοϲ
           θεῶν, ὅτωι τάδʼ ἐπιχαρῆ;
           τίϲ οὐ ξυναϲχαλᾶι κακοῖϲ
           τεοῖϲι δίχα γε Διόϲ; ὁ δʼ ἐπικότωϲ ἀεὶ
           θέμενοϲ ἄγναμπτον νόον
           δάμναται οὐρανίαν
           γένναν, οὐδὲ λήξει
           πρὶν ἂν ἢ κορέϲηι κέαρ ἢ παλάμαι τινὶ
           τὰν δυϲάλωτον ἕληι τιϲ ἀρχάν.
Πρ. ἦ μὴν ἔτʼ ἐμοῦ καίπερ κρατεραῖϲ
ἐν γυιοπέδαιϲ αἰκιζομένου
χρείαν ἕξει μακάρων πρύτανιϲ,
δεῖξαι τὸ νέον βούλευμʼ, ὑφʼ ὅτου
ϲκῆπτρον τιμάϲ τʼ ἀποϲυλᾶται·
καί μʼ οὔτι μελιγλώϲϲοιϲ πειθοῦϲ
ἐπαοιδαῖϲιν θέλξει, ϲτερεάϲ τʼ

οὔποτʼ ἀπειλὰϲ πτήξαϲ τόδʼ ἐγὼ
καταμηνύϲω πρὶν ἂν ἐξ ἀγρίων
δεϲμῶν χαλάϲηι ποινάϲ τε τίνειν
τῆϲδʼ αἰκείαϲ ἐθελήϲηι.
[ἀντ. β
Χο.            ϲὺ μὲν θραϲύϲ τε καὶ πικραῖϲ
           δύαιϲιν οὐδὲν ἐπιχαλᾶιϲ,
           ἄγαν δʼ ἐλευθεροϲτομεῖϲ.
           ἐμὰϲ δὲ φρέναϲ ἠρέθιϲε διάτοροϲ φόβοϲ,
           δέδια δʼ ἀμφὶ ϲαῖϲ τύχαιϲ,
           πᾶι ποτε τῶνδε πόνων
           χρή ϲε τέρμα κέλϲαντʼ
           ἐϲιδεῖν· ἀκίχητα γὰρ ἤθεα καὶ κέαρ
           ἀπαράμυθον ἔχει Κρόνου παῖϲ.
Πρ. οἶδʼ ὅτι τραχὺϲ καὶ παρʼ ἑαυτῶι
τὸ δίκαιον ἔχων Ζεύϲ· ἀλλʼ ἔμπαϲ
μαλακογνώμων
ἔϲται ποθʼ, ὅταν ταύτηι ῥαιϲθῆι·
τὴν δʼ ἀτέραμνον ϲτορέϲαϲ ὀργὴν
εἰϲ ἀρθμὸν ἐμοὶ καὶ φιλότητα
ϲπεύδων ϲπεύδοντί ποθʼ ἥξει.
Χο. πάντʼ ἐκκάλυψον καὶ γέγωνʼ ἡμῖν λόγον,
ποίωι λαβών ϲε Ζεὺϲ ἐπʼ αἰτιάματι
οὕτωϲ ἀτίμωϲ καὶ πικρῶϲ αἰκίζεται.
δίδαξον ἡμᾶϲ, εἴ τι μὴ βλάπτηι λόγωι.
Πρ. ἀλγεινὰ μέν μοι καὶ λέγειν ἐϲτὶν τάδε,
ἄλγοϲ δὲ ϲιγᾶν, πανταχῆι δὲ δύϲποτμα.
ἐπεὶ τάχιϲτʼ ἤρξαντο δαίμονεϲ χόλου
ϲτάϲιϲ τʼ ἐν ἀλλήλοιϲιν ὠροθύνετο,
οἱ μὲν θέλοντεϲ ἐκβαλεῖν ἕδραϲ Κρόνον
ὡϲ Ζεὺϲ ἀνάϲϲοι δῆθεν, οἱ δὲ τοὔμπαλιν
ϲπεύδοντεϲ ὡϲ Ζεὺϲ μήποτʼ ἄρξειεν θεῶν,
ἐνταῦθʼ ἐγὼ τὰ λῶιϲτα βουλεύων πιθεῖν
Τιτᾶναϲ, Οὐρανοῦ τε καὶ Χθονὸϲ τέκνα,

οὐκ ἠδυνήθην· αἱμύλαϲ δὲ μηχανὰϲ
ἀτιμάϲαντεϲ καρτεροῖϲ φρονήμαϲιν
ὤιοντʼ ἀμοχθὶ πρὸϲ βίαν τε δεϲπόϲειν·
ἐμοὶ δὲ μήτηρ οὐχ ἅπαξ μόνον Θέμιϲ
καὶ Γαῖα, πολλῶν ὀνομάτων μορφὴ μία,
τὸ μέλλον ἧι κρανοῖτο προυτεθεϲπίκει,
ὡϲ οὐ κατʼ ἰϲχὺν οὐδὲ πρὸϲ τὸ καρτερὸν
χρείη, δόλωι δὲ τοὺϲ ὑπερϲχόνταϲ κρατεῖν.
τοιαῦτʼ ἐμοῦ λόγοιϲιν ἐξηγουμένου
οὐκ ἠξίωϲαν οὐδὲ προϲβλέψαι τὸ πᾶν.
κράτιϲτα δή μοι τῶν παρεϲτώτων τότε
ἐφαίνετʼ εἶναι προϲλαβόντα μητέρα
ἑκόνθʼ ἑκόντι Ζηνὶ ϲυμπαραϲτατεῖν·
ἐμαῖϲ δὲ βουλαῖϲ Ταρτάρου μελαμβαθὴϲ
κευθμὼν καλύπτει τὸν παλαιγενῆ Κρόνον
αὐτοῖϲι ϲυμμάχοιϲι. τοιάδʼ ἐξ ἐμοῦ
ὁ τῶν θεῶν τύραννοϲ ὠφελημένοϲ
κακαῖϲι ποιναῖϲ ταῖϲδέ μʼ ἐξημείψατο·
ἔνεϲτι γάρ πωϲ τοῦτο τῆι τυραννίδι
νόϲημα, τοῖϲ φίλοιϲι μὴ πεποιθέναι.
ὃ δʼ οὖν ἐρωτᾶτʼ, αἰτίαν καθʼ ἥντινα
αἰκίζεταί με, τοῦτο δὴ ϲαφηνιῶ.
ὅπωϲ τάχιϲτα τὸν πατρῶιον ἐϲ θρόνον
καθέζετʼ, εὐθὺϲ δαίμοϲιν νέμει γέρα
ἄλλοιϲιν ἄλλα καὶ διεϲτοιχίζετο
ἀρχήν, βροτῶν δὲ τῶν ταλαιπώρων λόγον
οὐκ ἔϲχεν οὐδένʼ, ἀλλʼ ἀιϲτώϲαϲ γένοϲ
τὸ πᾶν ἔχρηιζεν ἄλλο φιτῦϲαι νέον.
καὶ τοῖϲιν οὐδεὶϲ ἀντέβαινε πλὴν ἐμοῦ,
ἐγὼ δʼ ὁ τολμῆϲ ἐξελυϲάμην βροτοὺϲ
τὸ μὴ διαρραιϲθένταϲ εἰϲ Ἅιδου μολεῖν.
τῶι τοι τοιαῖϲδε πημοναῖϲι κάμπτομαι,
πάϲχειν μὲν ἀλγειναῖϲιν, οἰκτραῖϲιν δʼ ἰδεῖν.
θνητοὺϲ δʼ ἐν οἴκτωι προθέμενοϲ τούτου τυχεῖν
οὐκ ἠξιώθην αὐτόϲ, ἀλλὰ νηλεῶϲ
ὧδʼ ἐρρύθμιϲμαι, Ζηνὶ δυϲκλεὴϲ θέα.
Χο. ϲιδηρόφρων τε κἀκ πέτραϲ εἰργαϲμένοϲ
ὅϲτιϲ, Προμηθεῦ, ϲοῖϲιν οὐ ϲυναϲχαλᾶι
μόχθοιϲ· ἐγὼ γὰρ οὔτʼ ἂν εἰϲιδεῖν τάδε

ἔχρηιζον εἰϲιδοῦϲά τʼ ἠλγύνθην κέαρ.
Πρ. καὶ μὴν φίλοιϲ ἐλεινὸϲ εἰϲορᾶν ἐγώ.
Χο. μή πού τι προύβηϲ τῶνδε καὶ περαιτέρω;
Πρ. θνητούϲ γʼ ἔπαυϲα μὴ προδέρκεϲθαι μόρον.
Χο. τὸ ποῖον εὑρὼν τῆϲδε φάρμακον νόϲου;
Πρ. τυφλὰϲ ἐν αὐτοῖϲ ἐλπίδαϲ κατώικιϲα.
Χο. μέγʼ ὠφέλημα τοῦτʼ ἐδωρήϲω βροτοῖϲ.
Πρ. πρὸϲ τοῖϲδε μέντοι πῦρ ἐγώ ϲφιν ὤπαϲα.
Χο. καὶ νῦν φλογωπὸν πῦρ ἔχουϲʼ ἐφήμεροι;
Πρ. ἀφʼ οὗ γε πολλὰϲ ἐκμαθήϲονται τέχναϲ.
Χο. τοιοῖϲδε δή ϲε Ζεὺϲ ἐπʼ αἰτιάμαϲιν
Πρ. αἰκίζεταί γε κοὐδαμῆι χαλᾶι κακῶν.
Χο. οὐδʼ ἐϲτὶν ἄθλου τέρμα ϲοι προκείμενον;
Πρ. οὐκ ἄλλο γʼ οὐδὲν πλὴν ὅταν κείνωι δοκῆι.
Χο. δόξει δὲ πῶϲ; τίϲ ἐλπίϲ; οὐχ ὁρᾶιϲ ὅτι
ἥμαρτεϲ; ὡϲ δʼ ἥμαρτεϲ, οὔτʼ ἐμοὶ λέγειν
καθʼ ἡδονὴν ϲοί τʼ ἄλγοϲ. ἀλλὰ ταῦτα μὲν
μεθῶμεν, ἄθλου δʼ ἔκλυϲιν ζήτει τινά.
Πρ. ἐλαφρόν, ὅϲτιϲ πημάτων ἔξω πόδα
ἔχει, παραινεῖν νουθετεῖν τε τοὺϲ κακῶϲ
πράϲϲονταϲ· εὖ δὲ ταῦθʼ ἅπαντʼ ἠπιϲτάμην.
ἑκὼν ἑκὼν ἥμαρτον· οὐκ ἀρνήϲομαι.
θνητοῖϲ ἀρήγων αὐτὸϲ ηὑρόμην πόνουϲ.
οὐ μήν τι ποιναῖϲ γʼ ὠιόμην τοίαιϲί με
κατιϲχνανεῖϲθαι πρὸϲ πέτραιϲ πεδαρϲίοιϲ
τυχόντʼ ἐρήμου τοῦδʼ ἀγείτονοϲ πάγου.
καί μοι τὰ μὲν παρόντα μὴ δύρεϲθʼ ἄχη,
πέδοι δὲ βᾶϲαι τὰϲ προϲερπούϲαϲ τύχαϲ
ἀκούϲαθʼ, ὡϲ μάθητε διὰ τέλουϲ τὸ πᾶν.
πίθεϲθέ μοι πίθεϲθε, ϲυμπονήϲατε
τῶι νῦν μογοῦντι. †ταῦτά τοι† πλανωμένη
πρὸϲ ἄλλοτʼ ἄλλον πημονὴ προϲιζάνει.
Χο. οὐκ ἀκούϲαιϲ ἐπεθώυξαϲ
τοῦτο, Προμηθεῦ. καὶ νῦν ἐλαφρῶι
ποδὶ κραιπνόϲυτον θᾶκον προλιποῦϲʼ
αἰθέρα θʼ ἁγνὸν πόρον οἰωνῶν
ὀκριοέϲϲηι χθονὶ τῆιδε πελῶ·
τοὺϲ ϲοὺϲ δὲ πόνουϲ
χρήιζω διὰ παντὸϲ ἀκοῦϲαι.

ΩΚΕΑΝΟϹ ἥκω δολιχῆϲ τέρμα κελεύθου
διαμειψάμενοϲ πρὸϲ ϲέ, Προμηθεῦ,
τὸν πτερυγωκῆ τόνδʼ οἰωνὸν
γνώμηι ϲτομίων ἄτερ εὐθύνων.
ταῖϲ ϲαῖϲ δὲ τύχαιϲ, ἴϲθι, ϲυναλγῶ·
τό τε γάρ με, δοκῶ, ξυγγενὲϲ οὕτωϲ
ἐϲαναγκάζει,
χωρίϲ τε γένουϲ οὐκ ἔϲτιν ὅτ
μείζονα μοῖραν νείμαιμʼ ἢ ϲοί.
γνώϲηι δὲ τάδʼ ὡϲ ἔτυμʼ, οὐδὲ μάτην
χαριτογλωϲϲεῖν ἔνι μοι· φέρε γὰρ
ϲήμαινʼ ὅ τι χρή ϲοι ϲυμπράϲϲειν·
οὐ γάρ ποτʼ ἐρεῖϲ ὡϲ Ὠκεανοῦ
φίλοϲ ἐϲτὶ βεβαιότερόϲ ϲοι.
Πρ. ἔα· τί χρῆμα; καὶ ϲὺ δὴ πόνων ἐμῶν
ἥκειϲ ἐπόπτηϲ; πῶϲ ἐτόλμηϲαϲ, λιπὼν
ἐπώνυμόν τε ῥεῦμα καὶ πετρηρεφῆ
αὐτόκτιτʼ ἄντρα, τὴν ϲιδηρομήτορα
ἐλθεῖν ἐϲ αἶαν; ἦ θεωρήϲων τύχαϲ
ἐμὰϲ ἀφῖξαι καὶ ϲυναϲχαλῶν κακοῖϲ;
δέρκου θέαμα, τόνδε τὸν Διὸϲ φίλον,
τὸν ϲυγκαταϲτήϲαντα τὴν τυραννίδα,
οἵαιϲ ὑπʼ αὐτοῦ πημοναῖϲι κάμπτομαι.
Ωκ. ὁρῶ, Προμηθεῦ, καὶ παραινέϲαι γέ ϲοι
θέλω τὰ λῶιϲτα καίπερ ὄντι ποικίλωι.
γίγνωϲκε ϲαυτὸν καὶ μεθάρμοϲαι τρόπουϲ
νέουϲ· νέοϲ γὰρ καὶ τύραννοϲ ἐν θεοῖϲ.
εἰ δʼ ὧδε τραχεῖϲ καὶ τεθηγμένουϲ λόγουϲ
ῥίψειϲ, τάχʼ ἄν ϲου καὶ μακρὰν ἀνωτέρω
θακῶν κλύοι Ζεύϲ, ὥϲτε ϲοι τὸν νῦν ὄχλον
παρόντα μόχθων παιδιὰν εἶναι δοκεῖν.
ἀλλʼ, ὦ ταλαίπωρʼ, ἃϲ ἔχειϲ ὀργὰϲ ἄφεϲ,
ζήτει δὲ τῶνδε πημάτων ἀπαλλαγάϲ.
ἀρχαῖʼ ἴϲωϲ ϲοι φαίνομαι λέγειν τάδε·
τοιαῦτα μέντοι τῆϲ ἄγαν ὑψηγόρου
γλώϲϲηϲ, Προμηθεῦ, τἀπίχειρα γίγνεται.

ϲὺ δʼ οὐδέπω ταπεινόϲ, οὐδʼ εἴκειϲ κακοῖϲ,
πρὸϲ τοῖϲ παροῦϲι δʼ ἄλλα προϲλαβεῖν θέλειϲ.
οὔκουν ἔμοιγε χρώμενοϲ διδαϲκάλωι
πρὸϲ κέντρα κῶλον ἐκτενεῖϲ, ὁρῶν ὅτι
τραχὺϲ μόναρχοϲ οὐδʼ ὑπεύθυνοϲ κρατεῖ.
καὶ νῦν ἐγὼ μὲν εἶμι καὶ πειράϲομαι
ἐὰν δύνωμαι τῶνδέ ϲʼ ἐκλῦϲαι πόνων·
ϲὺ δʼ ἡϲύχαζε, μηδʼ ἄγαν λαβροϲτόμει.
ἢ οὐκ οἶϲθʼ ἀκριβῶϲ ὢν περιϲϲόφρων ὅτι
γλώϲϲηι ματαίαι ζημία προϲτρίβεται;
Πρ. ζηλῶ ϲʼ ὁθούνεκʼ ἐκτὸϲ αἰτίαϲ κυρεῖϲ
πάντων †μεταϲχὼν καὶ† τετολμηκὼϲ ἐμοί·
καὶ νῦν ἔαϲον μηδέ ϲοι μεληϲάτω,
πάντωϲ γὰρ οὐ πείϲειϲ νιν· οὐ γὰρ εὐπιθήϲ.
πάπταινε δʼ αὐτὸϲ μή τι πημανθῆιϲ ὁδῶι.
Ωκ. πολλῶι γʼ ἀμείνων τοὺϲ πέλαϲ φρενοῦν ἔφυϲ
ἢ ϲαυτόν· ἔργωι κοὐ λόγωι τεκμαίρομαι.
ὁρμώμενον δὲ μηδαμῶϲ ἀντιϲπάϲηιϲ·
αὐχῶ γὰρ αὐχῶ τήνδε δωρειὰν ἐμοὶ
δώϲειν Δίʼ, ὥϲτε τῶνδέ ϲʼ ἐκλῦϲαι πόνων.
Πρ. τὰ μέν ϲʼ ἐπαινῶ κοὐδαμῆι λήξω ποτέ,
προθυμίαϲ γὰρ οὐδὲν ἐλλείπειϲ· ἀτὰρ
μηδὲν πόνει. μάτην γὰρ οὐδὲν ὠφελῶν
ἐμοὶ πονήϲειϲ, εἴ τι καὶ πονεῖν θέλειϲ.
ἀλλʼ ἡϲύχαζε ϲαυτὸν ἐκποδὼν ἔχων·
ἐγὼ γὰρ οὐκ, εἰ δυϲτυχῶ, τοῦδʼ οὕνεκα
θέλοιμʼ ἂν ὡϲ πλείϲτοιϲι πημονὰϲ τυχεῖν.
οὐ δῆτʼ, ἐπεί με καὶ καϲιγνήτου τύχαι
τείρουϲʼ Ἄτλαντοϲ, ὃϲ πρὸϲ ἑϲπέρουϲ τόπουϲ
ἕϲτηκε κίονʼ οὐρανοῦ τε καὶ χθονὸϲ
ὤμοιν ἐρείδων, ἄχθοϲ οὐκ εὐάγκαλον.
τὸν γηγενῆ τε Κιλικίων οἰκήτορα
ἄντρων ἰδὼν ὤικτιρα, δάιον τέραϲ,
ἑκατογκάρανον πρὸϲ βίαν χειρούμενον,
Τυφῶνα θοῦρον· †πᾶϲιν ὃϲ† ἀντέϲτη θεοῖϲ
ϲμερδναῖϲι γαμφηλαῖϲι ϲυρίζων φόβον,
ἐξ ὀμμάτων δʼ ἤϲτραπτε γοργωπὸν ϲέλαϲ,
ὡϲ τὴν Διὸϲ τυραννίδʼ ἐκπέρϲων βίαι.
ἀλλʼ ἦλθεν αὐτῶι Ζηνὸϲ ἄγρυπνον βέλοϲ,

καταιβάτηϲ κεραυνὸϲ ἐκπνέων φλόγα,
ὃϲ αὐτὸν ἐξέπληξε τῶν ὑψηγόρων
κομπαϲμάτων· φρέναϲ γὰρ εἰϲ αὐτὰϲ τυπεὶϲ
ἐφεψαλώθη κἀξεβροντήθη ϲθένοϲ.
καὶ νῦν ἀχρεῖον καὶ παράορον δέμαϲ
κεῖται ϲτενωποῦ πληϲίον θαλαϲϲίου
ἰπούμενοϲ ῥίζαιϲιν Αἰτναίαιϲ ὕπο.
κορυφαῖϲ δʼ ἐν ἄκραιϲ ἥμενοϲ μυδροκτυπεῖ
Ἥφαιϲτοϲ, ἔνθεν ἐκραγήϲονταί ποτε
ποταμοὶ πυρὸϲ δάπτοντεϲ ἀγρίαιϲ γνάθοιϲ
τῆϲ καλλικάρπου Ϲικελίαϲ λευροὺϲ γύαϲ.
τοιόνδε Τυφὼϲ ἐξαναζέϲει χόλον
θερμοῖϲ ἀπλάτου βέλεϲι πυρπνόου ζάληϲ,
καίπερ κεραυνῶι Ζηνὸϲ ἠνθρακωμένοϲ.
ϲὺ δʼ οὐκ ἄπειροϲ, οὐδʼ ἐμοῦ διδαϲκάλου
χρήιζειϲ· ϲεαυτὸν ϲῶιζʼ ὅπωϲ ἐπίϲταϲαι.
ἐγὼ δὲ τὴν παροῦϲαν ἀντλήϲω τύχην
ἔϲτʼ ἂν Διὸϲ φρόνημα λωφήϲηι χόλου.
Ωκ. οὔκουν, Προμηθεῦ, τοῦτο γιγνώϲκειϲ, ὅτι
ὀργῆϲ νοϲούϲηϲ εἰϲὶν ἰατροὶ λόγοι;
Πρ. ἐάν τιϲ ἐν καιρῶι γε μαλθάϲϲηι κέαρ
καὶ μὴ ϲφριγῶντα θυμὸν ἰϲχναίνηι βίαι.
Ωκ. ἐν τῶι προθυμεῖϲθαι δὲ καὶ τολμᾶν τίνα
ὁρᾶιϲ ἐνοῦϲαν ζημίαν; δίδαϲκέ με.
Πρ. μόχθον περιϲϲὸν κουφόνουν τʼ εὐηθίαν.
Ωκ. ἔα με τῆιδε τῆι νόϲωι νοϲεῖν, ἐπεὶ
κέρδιϲτον εὖ φρονοῦντα μὴ φρονεῖν δοκεῖν.
Πρ. ἐμὸν δοκήϲει τἀμπλάκημʼ εἶναι τόδε.
Ωκ. ϲαφῶϲ μʼ ἐϲ οἶκον ϲὸϲ λόγοϲ ϲτέλλει πάλιν.
Πρ. μὴ γάρ ϲε θρῆνοϲ οὑμὸϲ εἰϲ ἔχθραν βάληι.
Ωκ. ἦ τῶι νέον θακοῦντι παγκρατεῖϲ ἕδραϲ;
Πρ. τούτου φυλάϲϲου μή ποτʼ ἀχθεϲθῆι κέαρ.
Ωκ. ἡ ϲή, Προμηθεῦ, ϲυμφορὰ διδάϲκαλοϲ.
Πρ. ϲτέλλου, κομίζου, ϲῶιζε τὸν παρόντα νοῦν.
Ωκ. ὁρμωμένωι μοι τόνδʼ ἐθώυξαϲ λόγον·
λευρὸν γὰρ οἶμον αἰθέροϲ ψαίρει πτεροῖϲ
τετραϲκελὴϲ οἰωνόϲ· ἄϲμενοϲ δέ τἂν
ϲταθμοῖϲ ἐν οἰκείοιϲι κάμψειεν γόνυ.

[ϲτρ. α
Χο.             ϲτένω ϲε τᾶϲ
                οὐλομέναϲ τύχαϲ, Προμη-
                θεῦ, δακρυϲίϲτακτα δʼ ἀπʼ ὄϲ-
                ϲων ῥαδινὰν λειβομένα ῥέοϲ παρει-
                ὰν νοτίοιϲ ἔτεγξα πα-
                γαῖϲ· ἀμέγαρτα γὰρ τάδε
                Ζεὺϲ ἰδίοιϲ νόμοιϲ κρατύ-
                νων ὑπερήφανον θεοῖϲ
                τοῖϲ πάροϲ ἐνδείκνυϲιν αἰχμάν.
[ἀντ. α
            πρόπαϲα δʼ ἤ-
                δη ϲτονόεν λέλακε χώ-
                ρα μεγαλοϲχήμονά τʼ ἀρ-
                χαιοπρεπῆ ⟨          ⟩ ϲτένουϲι τὰν
                ϲὰν ξυνομαιμόνων τε τι-
                μάν· ὁπόϲοι τʼ ἔποικον ἁ-
                γνᾶϲ Ἀϲίαϲ ἕδοϲ νέμον-
                ται, μεγαλοϲτόνοιϲι ϲοῖϲ
                πήμαϲι ϲυγκάμνουϲι θνατοί.
[ϲτρ. β
                Κολχίδοϲ τε γᾶϲ ἔνοικοι
                παρθένοι μάχαϲ ἄτρεϲτοι
                καὶ Ϲκύθηϲ ὅμιλοϲ, οἳ γᾶϲ
                ἔϲχατον τόπον ἀμφὶ Μαι-
                    ῶτιν ἔχουϲι λίμναν,
[ἀντ. β
                Ἀραβίαϲ τʼ ἄρειον ἄνθοϲ
                ὑψίκρημνόν θʼ οἳ πόλιϲμα
                Καυκάϲου πέλαϲ νέμονται,
                δάιοϲ ϲτρατὸϲ ὀξυπρώι-
                    ροιϲι βρέμων ἐν αἰχμαῖϲ.
[?ϲτρ. γ
                †μόνον δὴ πρόϲθεν ἄλλον ἐν πόνοιϲ
                δαμέντʼ ἀκαμαντοδέτοιϲ
                Τιτᾶνα λύμαιϲ εἰϲιδόμαν θεὸν
                Ἄτλανθʼ ὃϲ αἰὲν ὑπέροχον ϲθένοϲ κραταιὸν
                οὐράνιόν τε πόλον

                νώτοιϲ ὑποϲτενάζει†.
[?ἀντ. γ
                βοᾶι δὲ πόντιοϲ κλύδων
                ξυμπίτνων, ϲτένει βυθόϲ,
                κελαινὸϲ Ἄιδοϲ ὑποβρέμει μυχὸϲ γᾶϲ,
                παγαί θʼ ἁγνορύτων ποταμῶν
                ϲτένουϲιν ἄλγοϲ οἰκτρόν.
Πρ. μή τοι χλιδῆι δοκεῖτε μηδʼ αὐθαδίαι
ϲιγᾶν με· ϲυννοίαι δὲ δάπτομαι κέαρ
ὁρῶν ἐμαυτὸν ὧδε προυϲελούμενον.
καίτοι θεοῖϲι τοῖϲ νέοιϲ τούτοιϲ γέρα
τίϲ ἄλλοϲ ἢ ʼγὼ παντελῶϲ διώριϲεν;
ἀλλʼ αὐτὰ ϲιγῶ· καὶ γὰρ εἰδυίαιϲιν ἂν
ὑμῖν λέγοιμι. τἀν βροτοῖϲ δὲ πήματα
ἀκούϲαθʼ, ὥϲ ϲφαϲ νηπίουϲ ὄνταϲ τὸ πρὶν
ἔννουϲ ἔθηκα καὶ φρενῶν ἐπηβόλουϲ.
λέξω δὲ μέμψιν οὔτινʼ ἀνθρώποιϲ ἔχων,
ἀλλʼ ὧν δέδωκʼ εὔνοιαν ἐξηγούμενοϲ·
οἳ πρῶτα μὲν βλέποντεϲ ἔβλεπον μάτην,
κλύοντεϲ οὐκ ἤκουον, ἀλλʼ ὀνειράτων
ἀλίγκιοι μορφαῖϲι τὸν μακρὸν βίον
ἔφυρον εἰκῆι πάντα, κοὔτε πλινθυφεῖϲ
δόμουϲ προϲείλουϲ ἦιϲαν, οὐ ξυλουργίαν,
κατώρυχεϲ δʼ ἔναιον ὥϲτʼ ἀήϲυροι
μύρμηκεϲ ἄντρων ἐν μυχοῖϲ ἀνηλίοιϲ.
ἦν δʼ οὐδὲν αὐτοῖϲ οὔτε χείματοϲ τέκμαρ
οὔτʼ ἀνθεμώδουϲ ἦροϲ οὔτε καρπίμου
θέρουϲ βέβαιον, ἀλλʼ ἄτερ γνώμηϲ τὸ πᾶν
ἔπραϲϲον, ἔϲτε δή ϲφιν ἀντολὰϲ ἐγὼ
ἄϲτρων ἔδειξα τάϲ τε δυϲκρίτουϲ δύϲειϲ.
καὶ μὴν ἀριθμόν, ἔξοχον ϲοφιϲμάτων,
ἐξηῦρον αὐτοῖϲ, γραμμάτων τε ϲυνθέϲειϲ,
μνήμην ἁπάντων, μουϲομήτορʼ ἐργάνην·
κἄζευξα πρῶτοϲ ἐν ζυγοῖϲι κνώδαλα
ζεύγλαιϲι δουλεύοντα, ϲώμαϲίν θʼ ὅπωϲ
θνητοῖϲ μεγίϲτων διάδοχοι μοχθημάτων
γένοινθʼ, ὑφʼ ἅρμα τʼ ἤγαγον φιληνίουϲ
ἵππουϲ, ἄγαλμα τῆϲ ὑπερπλούτου χλιδῆϲ·

θαλαϲϲόπλαγκτα δʼ οὔτιϲ ἄλλοϲ ἀντʼ ἐμοῦ
λινόπτερʼ ηὗρε ναυτίλων ὀχήματα.
τοιαῦτα μηχανήματʼ ἐξευρὼν τάλαϲ
βροτοῖϲιν αὐτὸϲ οὐκ ἔχω ϲόφιϲμʼ ὅτωι
τῆϲ νῦν παρούϲηϲ πημονῆϲ ἀπαλλαγῶ.
Χο. πέπονθαϲ αἰκέϲ πῆμʼ· ἀποϲφαλεὶϲ φρενῶν
πλανᾶι, κακὸϲ δʼ ἰατρὸϲ ὥϲ τιϲ ἐϲ νόϲον
πεϲὼν ἀθυμεῖϲ, καὶ ϲεαυτὸν οὐκ ἔχειϲ
εὑρεῖν ὁποίοιϲ φαρμάκοιϲ ἰάϲιμοϲ.
Πρ. τὰ λοιπά μου κλύουϲα θαυμάϲηι πλέον,
οἵαϲ τέχναϲ τε καὶ πόρουϲ ἐμηϲάμην·
τὸ μὲν μέγιϲτον, εἴ τιϲ ἐϲ νόϲον πέϲοι,
οὐκ ἦν ἀλέξημʼ οὐδέν, οὔτε βρώϲιμον
οὐ χριϲτὸν οὐδὲ πιϲτόν, ἀλλὰ φαρμάκων
χρείαι κατεϲκέλλοντο, πρίν γʼ ἐγώ ϲφιϲιν
ἔδειξα κράϲειϲ ἠπίων ἀκεϲμάτων,
αἷϲ τὰϲ ἁπάϲαϲ ἐξαμύνονται νόϲουϲ·
τρόπουϲ τε πολλοὺϲ μαντικῆϲ ἐϲτοίχιϲα,
κἄκρινα πρῶτοϲ ἐξ ὀνειράτων ἃ χρὴ
ὕπαρ γενέϲθαι, κληδόναϲ τε δυϲκρίτουϲ
ἐγνώριϲʼ αὐτοῖϲ ἐνοδίουϲ τε ϲυμβόλουϲ,
γαμψωνύχων τε πτῆϲιν οἰωνῶν ϲκεθρῶϲ
διώριϲʼ, οἵτινέϲ τε δεξιοὶ φύϲιν
εὐωνύμουϲ τε, καὶ δίαιταν ἥντινα
ἔχουϲʼ ἕκαϲτοι καὶ πρὸϲ ἀλλήλουϲ τίνεϲ
ἔχθραι τε καὶ ϲτέργηθρα καὶ ϲυνεδρίαι·
ϲπλάγχνων τε λειότητα, καὶ χροιὰν τίνα
ἔχουϲʼ ἂν εἴη δαίμοϲιν πρὸϲ ἡδονὴν
χολή, λοβοῦ τε ποικίλην εὐμορφίαν·
κνίϲηι τε κῶλα ϲυγκαλυπτὰ καὶ μακρὰν
ὀϲφῦν πυρώϲαϲ δυϲτέκμαρτον εἰϲ τέχνην
ὥδωϲα θνητούϲ, καὶ φλογωπὰ ϲήματα
ἐξωμμάτωϲα πρόϲθεν ὄντʼ ἐπάργεμα.
τοιαῦτα μὲν δὴ ταῦτʼ· ἔνερθε δὲ χθονὸϲ
κεκρυμμένʼ ἀνθρώποιϲιν ὠφελήματα,
χαλκὸν ϲίδηρον ἄργυρον χρυϲόν τε, τίϲ
φήϲειεν ἂν πάροιθεν ἐξευρεῖν ἐμοῦ;

οὐδείϲ, ϲάφʼ οἶδα, μὴ μάτην φλῦϲαι θέλων.
βραχεῖ δὲ μύθωι πάντα ϲυλλήβδην μάθε·
πᾶϲαι τέχναι βροτοῖϲιν ἐκ Προμηθέωϲ.
Χο. μή νυν βροτοὺϲ μὲν ὠφέλει καιροῦ πέρα,
ϲαυτοῦ δʼ ἀκήδει δυϲτυχοῦντοϲ· ὡϲ ἐγὼ
εὔελπίϲ εἰμι τῶνδέ ϲʼ ἐκ δεϲμῶν ἔτι
λυθέντα μηδὲν μεῖον ἰϲχύϲειν Διόϲ.
Πρ. οὐ ταῦτα ταύτηι Μοῖρά πω τελεϲφόροϲ
κρᾶναι πέπρωται, μυρίαιϲ δὲ πημοναῖϲ
δύαιϲ τε κναφθεὶϲ ὧδε δεϲμὰ φυγγάνω.
τέχνη δʼ ἀνάγκηϲ ἀϲθενεϲτέρα μακρῶι.
Χο. τίϲ οὖν ἀνάγκηϲ ἐϲτὶν οἰακοϲτρόφοϲ;
Πρ. Μοῖραι τρίμορφοι μνήμονέϲ τʼ Ἐρινύεϲ.
Χο. τούτων ἄρα Ζεύϲ ἐϲτιν ἀϲθενέϲτεροϲ;
Πρ. οὔκουν ἂν ἐκφύγοι γε τὴν πεπρωμένην.
Χο. τί γὰρ πέπρωται Ζηνὶ πλὴν ἀεὶ κρατεῖν;
Πρ. τοῦτʼ οὐκέτʼ ἂν πύθοιο, μηδὲ λιπάρει.
Χο. ἦ πού τι ϲεμνόν ἐϲτιν ὃ ξυναμπέχειϲ;
Πρ. ἄλλου λόγου μέμνηϲθε, τόνδε δʼ οὐδαμῶϲ
καιρὸϲ γεγωνεῖν, ἀλλὰ ϲυγκαλυπτέοϲ
ὅϲον μάλιϲτα. τόνδε γὰρ ϲώιζων ἐγὼ
δεϲμοὺϲ ἀεικεῖϲ καὶ δύαϲ ἐκφυγγάνω.
[ϲτρ. α
Χο.                       μηδάμʼ ὁ πάντα νέμων
                      θεῖτʼ ἐμᾶι γνώμαι κράτοϲ ἀντίπαλον Ζεύϲ,
                      μηδʼ ἐλινύϲαιμι θεοὺϲ ὁϲίαιϲ
θοίναιϲ ποτινιϲομένα
βουφόνοιϲ παρʼ Ὠκεανοῦ πατρὸϲ ἄϲβεϲτον πόρον,
μηδʼ ἀλίτοιμι λόγοιϲ,
ἀλλά μοι τόδʼ ἐμμένοι καὶ μήποτʼ ἐκτακείη.
[ἀντ. α
ἡδύ τι θαρϲαλέαιϲ
τὸν μακρὸν τείνειν βίον ἐλπίϲι, φαναῖϲ
θυμὸν ἀλδαίνουϲαν ἐν εὐφροϲύναιϲ·
φρίϲϲω δέ ϲε δερκομένα
μυρίοιϲ μόχθοιϲ διακναιόμενον ⟨                  ⟩·
Ζῆνα γὰρ οὐ τρομέων
†ἰδίαι† γνώμαι ϲέβηι θνατοὺϲ ἄγαν, Προμηθεῦ.

[ϲτρ. β
φέρε πῶϲ χάριϲ ἁ χάριϲ, ὦ φίλοϲ,
        εἰπέ, ποῦ τιϲ ἀλκά;
τίϲ ἐφαμερίων ἄρηξιϲ; οὐδʼ ἐδέρχθηϲ
ὀλιγοδρανίαν ἄκικυν, ἰ-
        ϲόνειρον, ἇι τὸ φωτῶν
ἀλαὸν γένοϲ ἐμπεποδιϲμένον†· οὔποτε †
τὰν Διὸϲ ἁρμονίαν θνατῶν παρεξίαϲι βουλαί.
[ἀντ. β
ἔμαθον τάδε ϲὰϲ προϲιδοῦϲʼ ὀλο-
        ὰϲ τύχαϲ, Προμηθεῦ,
τὸ διαμφίδιον δέ μοι μέλοϲ προϲέπτα
τόδʼ ἐκεῖνό θʼ ὅτʼ ἀμφὶ λουτρὰ καὶ
        λέχοϲ ϲὸν ὑμεναίουν
ἰότατι γάμων, ὅτε τὰν ὁμοπάτριον ἕδνοιϲ
ἄγαγεϲ Ἡϲιόναν πιθὼν δάμαρτα κοινόλεκτρον.
ΙΩ τίϲ γῆ; τί γένοϲ; τίνα φῶ λεύϲϲειν
τόνδε χαλινοῖϲ ἐν πετρίνοιϲιν
χειμαζόμενον;
τίνοϲ ἀμπλακίαϲ ποινὰϲ ὀλέκηι;
ϲήμηνον ὅποι
γῆϲ ἡ μογερὰ πεπλάνημαι.
ἆ ἆ ἓ ἕ·
χρίει τιϲ αὖ με τὰν τάλαιναν οἶϲτροϲ,
εἴδωλον Ἄργου γηγενοῦϲ.
ἄλευʼ, ἆ δᾶ, φοβοῦμαι
τὸν μυριωπὸν εἰϲορῶϲα βούταν·
ὁ δὲ πορεύεται δόλιον ὄμμʼ ἔχων,
ὃν οὐδὲ κατθανόντα γαῖα κεύθει·
ἀλλά με τὰν τάλαιναν
ἐξ ἐνέρων περῶν κυναγεῖ, πλανᾶι
τε νῆϲτιν ἀνὰ τὰν παραλίαν ψάμμον.
[ϲτρ. α
ὑπὸ δὲ κηρόπλαϲτοϲ ὀτοβεῖ δόναξ
ἀχέταϲ ὑπνοδόταν νόμον·
ἰὼ ἰὼ πόποι, ποῖ δέ μʼ ἄγουϲι τηλέπλαγκτοι πλάναι;
τί ποτέ μʼ, ὦ Κρόνιε παῖ, τί ποτε ταῖϲδʼ
        ἐνέζευξαϲ εὑρὼν ἁμαρτοῦϲαν ἐν πημοναῖϲιν,
ἓ ἕ,

οἰϲτρηλάτωι δὲ δείματι δειλαίαν
παράκοπον ὧδε τείρειϲ;
πυρί ⟨με⟩ φλέξον, ἢ χθονὶ κάλυψον, ἢ ποντίοιϲ δάκεϲι δὸϲ
   βοράν·
μηδέ μοι φθονήϲηιϲ
εὐγμάτων, ἄναξ· ἅδην με πολύπλανοι πλάναι
γεγυμνάκαϲιν, οὐδʼ ἔχω μαθεῖν ὅπαι
πημονὰϲ ἀλύξω.
κλύειϲ φθέγμα τᾶϲ βούκερω παρθένου;
Πρ. πῶϲ δʼ οὐ κλύω τῆϲ οἰϲτροδινήτου κόρηϲ
τῆϲ Ἰναχείαϲ, ἣ Διὸϲ θάλπει κέαρ
ἔρωτι, καὶ νῦν τοὺϲ ὑπερμήκειϲ δρόμουϲ
Ἥραι ϲτυγητὸϲ πρὸϲ βίαν γυμνάζεται;
[ἀντ. α
Ιω πόθεν ἐμοῦ ϲὺ πατρὸϲ ὄνομʼ ἀπύειϲ;
εἰπέ μοι τᾶι μογερᾶι, τίϲ ὤν,
τίϲ ἄρα μʼ, ὦ τάλαϲ, ταλαίπωρον ὧδʼ ἔτυμα προϲθροεῖϲ
θεόϲυτόν τε νόϲον ὠνόμαϲαϲ, ἃ
        μαραίνει με χρίουϲα κέντροιϲι φοιταλέοιϲιν;
ἓ ἕ·
ϲκιρτημάτων δὲ νήϲτιϲιν αἰκείαιϲ
λαβρόϲυτοϲ ἦλθον ⟨Ἥραϲ⟩
ἐπικότοιϲι μήδεϲι δαμεῖϲα. δυϲδαιμόνων δὲ τίνεϲ, οἲ ἓ ἕ,
οἷʼ ἐγὼ μογοῦϲιν;
ἀλλά μοι τορῶϲ τέκμηρον ὅ τι μʼ ἐπαμμένει
παθεῖν· τί μῆχαρ ἢ τί φάρμακον νόϲου;
δεῖξον εἴπερ οἶϲθα,
θρόει, φράζε τᾶι δυϲπλάνωι παρθένωι.
Πρ. λέξω τορῶϲ ϲοι πᾶν ὅπερ χρήιζειϲ μαθεῖν,
οὐκ ἐμπλέκων αἰνίγματʼ, ἀλλʼ ἁπλῶι λόγωι
ὥϲπερ δίκαιον πρὸϲ φίλουϲ οἴγειν ϲτόμα·
πυρὸϲ βροτοῖϲ δοτῆρʼ ὁρᾶιϲ Προμηθέα.
Ιω ὦ κοινὸν ὠφέλημα θνητοῖϲιν φανείϲ,
τλῆμον Προμηθεῦ, τοῦ δίκην πάϲχειϲ τάδε;
Πρ. ἁρμοῖ πέπαυμαι τοὺϲ ἐμοὺϲ θρηνῶν πόνουϲ.

Ιω οὔκουν πόροιϲ ἂν τήνδε δωρειὰν ἐμοί;
Πρ. λέγʼ ἥντινʼ αἰτῆι· πᾶν γὰρ ἂν πύθοιό μου.
Ιω ϲήμηνον ὅϲτιϲ ἐν φάραγγί ϲʼ ὤχμαϲεν.
Πρ. βούλευμα μὲν τὸ Δῖον, Ἡφαίϲτου δὲ χείρ.
Ιω ποινὰϲ δὲ ποίων ἀμπλακημάτων τίνειϲ;
Πρ. τοϲοῦτον ἀρκῶ ϲοι ϲαφηνίϲαϲ μόνον.
Ιω καὶ πρόϲ γε τούτοιϲ τέρμα τῆϲ ἐμῆϲ πλάνηϲ
δεῖξον, τίϲ ἔϲται τῆι ταλαιπώρωι χρόνοϲ.
Πρ. τὸ μὴ μαθεῖν ϲοι κρεῖϲϲον ἢ μαθεῖν τάδε.
Ιω μή τοί με κρύψηιϲ τοῦθʼ, ὅπερ μέλλω παθεῖν.
Πρ. ἀλλʼ οὐ μεγαίρω τοῦδε τοῦ δωρήματοϲ.
Ιω τί δῆτα μέλλειϲ μὴ οὐ γεγωνίϲκειν τὸ πᾶν;
Πρ. φθόνοϲ μὲν οὐδείϲ, ϲὰϲ δʼ ὀκνῶ θράξαι φρέναϲ.
Ιω μή μου προκήδου μᾶϲϲον ὧν ἐμοὶ γλυκύ.
Πρ. ἐπεὶ προθυμῆι, χρὴ λέγειν· ἄκουε δή.
Χο. μήπω γε, μοῖραν δʼ ἡδονῆϲ κἀμοὶ πόρε·
τὴν τῆϲδε πρῶτον ἱϲτορήϲωμεν νόϲον
αὐτῆϲ λεγούϲηϲ τὰϲ πολυφθόρουϲ τύχαϲ,
τὰ λοιπὰ δʼ ἄθλων ϲοῦ διδαχθήτω πάρα.
Πρ. ϲὸν ἔργον, Ἰοῖ, ταῖϲδʼ ὑπουργῆϲαι χάριν,
ἄλλωϲ τε πάντωϲ καὶ καϲιγνήταιϲ πατρόϲ·
ὡϲ τἀποκλαῦϲαι κἀποδύραϲθαι τύχαϲ
ἐνταῦθʼ, ὅπου μέλλοι τιϲ οἴϲεϲθαι δάκρυ
πρὸϲ τῶν κλυόντων, ἀξίαν τριβὴν ἔχει.
Ιω οὐκ οἶδʼ ὅπωϲ ὑμῖν ἀπιϲτῆϲαί με χρή,
ϲαφεῖ δὲ μύθωι πᾶν ὅπερ προϲχρήιζετε
πεύϲεϲθε· καίτοι καὶ λέγουϲʼ αἰϲχύνομαι
θεόϲϲυτον χειμῶνα καὶ διαφθορὰν
μορφῆϲ, ὅθεν μοι ϲχετλίαι προϲέπτατο.
αἰεὶ γὰρ ὄψειϲ ἔννυχοι πωλεύμεναι
ἐϲ παρθενῶναϲ τοὺϲ ἐμοὺϲ παρηγόρουν
λείοιϲι μύθοιϲ· ὦ μέγʼ εὔδαιμον κόρη,
τί παρθενεύηι δαρόν, ἐξόν ϲοι γάμου
τυχεῖν μεγίϲτου; Ζεὺϲ γὰρ ἱμέρου βέλει
πρὸϲ ϲοῦ τέθαλπται καὶ ϲυναίρεϲθαι Κύπριν
θέλει· ϲὺ δʼ, ὦ παῖ, μὴ ʼπολακτίϲηιϲ λέχοϲ
τὸ Ζηνόϲ, ἀλλʼ ἔξελθε πρὸϲ Λέρνηϲ βαθὺν
λειμῶνα, ποίμναϲ βουϲτάϲειϲ τε πρὸϲ πατρόϲ,
ὡϲ ἂν τὸ Δῖον ὄμμα λωφήϲηι πόθου.

τοιοῖϲδε πάϲαϲ εὐφρόναϲ ὀνείραϲι
ξυνειχόμην δύϲτηνοϲ, ἔϲτε δὴ πατρὶ
ἔτλην γεγωνεῖν νυκτίφοιτʼ ὀνείρατα·
ὁ δʼ ἔϲ τε Πυθὼ κἀπὶ Δωδώνην πυκνοὺϲ
θεοπρόπουϲ ἴαλλεν, ὡϲ μάθοι τί χρὴ
δρῶντʼ ἢ λέγοντα δαίμοϲιν πράϲϲειν φίλα.
ἧκον δʼ ἀναγγέλλοντεϲ αἰολοϲτόμουϲ
χρηϲμούϲ, ἀϲήμουϲ δυϲκρίτωϲ τʼ εἰρημένουϲ.
τέλοϲ δʼ ἐναργὴϲ βάξιϲ ἦλθεν Ἰνάχωι
ϲαφῶϲ ἐπιϲκήπτουϲα καὶ μυθουμένη
ἔξω δόμων τε καὶ πάτραϲ ὠθεῖν ἐμὲ
ἄφετον ἀλᾶϲθαι γῆϲ ἐπʼ ἐϲχάτοιϲ ὅροιϲ·
κεἰ μὴ θέλοι, πυρωπὸν ἐκ Διὸϲ μολεῖν
κεραυνὸν ὃϲ πᾶν ἐξαϊϲτώϲοι γένοϲ.
τοιοῖϲδε πειϲθεὶϲ Λοξίου μαντεύμαϲιν
ἐξήλαϲέν με κἀπέκληιϲε δωμάτων
ἄκουϲαν ἄκων· ἀλλʼ ἐπηνάγκαζέ νιν
Διὸϲ χαλινὸϲ πρὸϲ βίαν πράϲϲειν τάδε.
εὐθὺϲ δὲ μορφὴ καὶ φρένεϲ διάϲτροφοι
ἦϲαν, κεραϲτὶϲ δʼ, ὡϲ ὁρᾶτʼ, ὀξυϲτόμωι
μύωπι χριϲθεῖϲʼ ἐμμανεῖ ϲκιρτήματι
ἦιϲϲον πρὸϲ εὔποτόν τε Κερχνείαϲ ῥέοϲ
Λέρνηϲ τε κρήνην· βουκόλοϲ δὲ γηγενὴϲ
ἄκρατοϲ ὀργὴν Ἄργοϲ ὡμάρτει πυκνοῖϲ
ὄϲϲοιϲ δεδορκὼϲ τοὺϲ ἐμοὺϲ κατὰ ϲτίβουϲ.
ἀπροϲδόκητοϲ δʼ αὐτὸν †αἰφνίδιοϲ† μόροϲ
τοῦ ζῆν ἀπεϲτέρηϲεν, οἰϲτροπλὴξ δʼ ἐγὼ
μάϲτιγι θείαι γῆν πρὸ γῆϲ ἐλαύνομαι.
κλύειϲ τὰ πραχθέντʼ· εἰ δʼ ἔχειϲ εἰπεῖν ὅ τι
λοιπὸν πόνων, ϲήμαινε, μηδέ μʼ οἰκτίϲαϲ
ξύνθαλπε μύθοιϲ ψευδέϲιν· νόϲημα γὰρ
αἴϲχιϲτον εἶναί φημι ϲυνθέτουϲ λόγουϲ.
Χο.                 ἔα ἔα· ἄπεχε, φεῦ·
                οὔποθʼ ὧδʼ οὔποτʼ ηὔχουν ξένουϲ
                μολεῖϲθαι λόγουϲ ἐϲ ἀκοὰν ἐμάν,
                οὐδʼ ὧδε δυϲθέατα καὶ δύϲοιϲτα

                †πήματα λύματα δείματʼ
                         ἀμφήκει κέντρωι ψύχειν ψυχὰν ἐμάν†.
                ἰὼ ἰὼ μοῖρα μοῖρα,
                πέφρικʼ εἰϲιδοῦϲα πρᾶξιν Ἰοῦϲ.
Πρ. πρώι γε ϲτενάζειϲ καὶ φόβου πλέα τιϲ εἶ·
ἐπίϲχεϲ ἔϲτʼ ἂν καὶ τὰ λοιπὰ προϲμάθηιϲ.
Χο. λέγʼ, ἐκδίδαϲκε· τοῖϲ νοϲοῦϲί τοι γλυκὺ
τὸ λοιπὸν ἄλγοϲ προυξεπίϲταϲθαι τορῶϲ.
Πρ. τὴν πρίν γε χρείαν ἠνύϲαϲθʼ ἐμοῦ πάρα
κούφωϲ· μαθεῖν γὰρ τῆϲδε πρῶτʼ ἐχρήιζετε
τὸν ἀμφʼ ἑαυτῆϲ ἆθλον ἐξηγουμένηϲ·
τὰ λοιπὰ νῦν ἀκούϲαθʼ, οἷα χρὴ πάθη
τλῆναι πρὸϲ Ἥραϲ τήνδε τὴν νεάνιδα.
ϲύ τʼ, Ἰνάχειον ϲπέρμα, τοὺϲ ἐμοὺϲ λόγουϲ
θυμῶι βάλʼ, ὡϲ ἂν τέρματʼ ἐκμάθηιϲ ὁδοῦ.
πρῶτον μὲν ἐνθένδʼ ἡλίου πρὸϲ ἀντολὰϲ
ϲτρέψαϲα ϲαυτὴν ϲτεῖχʼ ἀνηρότουϲ γύαϲ·
Ϲκύθαϲ δʼ ἀφίξηι νομάδαϲ, οἳ πλεκτὰϲ ϲτέγαϲ
πεδάρϲιοι ναίουϲʼ ἐπʼ εὐκύκλοιϲ ὄχοιϲ,
ἑκηβόλοιϲ τόξοιϲιν ἐξηρτυμένοι·
οἷϲ μὴ πελάζειν, ἀλλʼ ἁλιϲτόνοιϲ πόδαϲ
χρίμπτουϲα ῥαχίαιϲιν ἐκπερᾶν χθόνα.
λαιᾶϲ δὲ χειρὸϲ οἱ ϲιδηροτέκτονεϲ
οἰκοῦϲι Χάλυβεϲ, οὓϲ φυλάξαϲθαί ϲε χρή,
ἀνήμεροι γὰρ οὐδὲ πρόϲπλατοι ξένοιϲ.
ἥξειϲ δʼ Ὑβριϲτὴν ποταμὸν οὐ ψευδώνυμον·
ὃν μὴ περάϲηιϲ, οὐ γὰρ εὔβατοϲ περᾶν,
πρὶν ἂν πρὸϲ αὐτὸν Καύκαϲον μόληιϲ, ὀρῶν
ὕψιϲτον, ἔνθα ποταμὸϲ ἐκφυϲᾶι μένοϲ
κροτάφων ἀπʼ αὐτῶν· ἀϲτρογείτοναϲ δὲ χρὴ
κορυφὰϲ ὑπερβάλλουϲαν ἐϲ μεϲημβρινὴν
βῆναι κέλευθον, ἔνθʼ Ἀμαζόνων ϲτρατὸν
ἥξειϲ ϲτυγάνορʼ, αἳ Θεμίϲκυράν ποτε
κατοικιοῦϲιν ἀμφὶ Θερμώδονθʼ, ἵνα
τραχεῖα πόντου Ϲαλμυδηϲϲία γνάθοϲ
ἐχθρόξενοϲ ναύτηϲι, μητρυιὰ νεῶν·
αὗταί ϲʼ ὁδηγήϲουϲι καὶ μάλʼ ἀϲμένωϲ.
ἰϲθμὸν δʼ ἐπʼ αὐταῖϲ ϲτενοπόροιϲ λίμνηϲ πύλαιϲ

Κιμμερικὸν ἥξειϲ, ὃν θραϲυϲπλάγχνωϲ ϲε χρὴ
λιποῦϲαν αὐλῶνʼ ἐκπερᾶν Μαιωτικόν.
ἔϲται δὲ θνητοῖϲ εἰϲαεὶ λόγοϲ μέγαϲ
τῆϲ ϲῆϲ πορείαϲ, Βόϲποροϲ δʼ ἐπώνυμοϲ
κεκλήϲεται. λιποῦϲα δʼ Εὐρώπηϲ πέδον
ἤπειρον ἥξειϲ Ἀϲιάδʼ. ἆρʼ ὑμῖν δοκεῖ
ὁ τῶν θεῶν τύραννοϲ ἐϲ τὰ πάνθʼ ὁμῶϲ
βίαιοϲ εἶναι; τῆιδε γὰρ θνητῆι θεὸϲ
χρήιζων μιγῆναι τάϲδʼ ἐπέρριψεν πλάναϲ.
πικροῦ δʼ ἔκυρϲαϲ, ὦ κόρη, τῶν ϲῶν γάμων
μνηϲτῆροϲ· οὓϲ γὰρ νῦν ἀκήκοαϲ λόγουϲ
εἶναι δόκει ϲοι μηδέπω ʼν προοιμίοιϲ.
Ιω ἰώ μοί μοι· ἓ ἕ.
Πρ. ϲὺ δʼ αὖ κέκραγαϲ κἀναμυχθίζηι· τί που
δράϲειϲ ὅταν τὰ λοιπὰ πυνθάνηι κακά;
Χο. ἦ γάρ τι λοιπὸν τῆιδε πημάτων ἐρεῖϲ;
Πρ. δυϲχείμερόν γε πέλαγοϲ ἀτηρᾶϲ δύηϲ.
Ιω τί δῆτʼ ἐμοὶ ζῆν κέρδοϲ, ἀλλʼ οὐκ ἐν τάχει
ἔρριψʼ ἐμαυτὴν τῆϲδʼ ἀπὸ ϲτύφλου πέτραϲ,
ὅπωϲ πέδοι ϲκήψαϲα τῶν πάντων πόνων
ἀπηλλάγην; κρεῖϲϲον γὰρ εἰϲάπαξ θανεῖν
ἢ τὰϲ ἁπάϲαϲ ἡμέραϲ πάϲχειν κακῶϲ.
Πρ. ἦ δυϲπετῶϲ ἂν τοὺϲ ἐμοὺϲ ἄθλουϲ φέροιϲ,
ὅτωι θανεῖν μέν ἐϲτιν οὐ πεπρωμένον·
αὕτη γὰρ ἦν ἂν πημάτων ἀπαλλαγή·
νῦν δʼ οὐδέν ἐϲτι τέρμα μοι προκείμενον
μόχθων πρὶν ἂν Ζεὺϲ ἐκπέϲηι τυραννίδοϲ.
Ιω ἦ γάρ ποτʼ ἔϲτιν ἐκπεϲεῖν ἀρχῆϲ Δία;
Πρ. ἥδοιʼ ἄν, οἶμαι, τήνδʼ ἰδοῦϲα ϲυμφοράν.
Ιω πῶϲ δʼ οὐκ ἄν, ἥτιϲ ἐκ Διὸϲ πάϲχω κακῶϲ;
Πρ. ὡϲ τοίνυν ὄντων τῶνδε γαθεῖν ϲοι πάρα.
Ιω πρὸϲ τοῦ τύραννα ϲκῆπτρα ϲυληθήϲεται;
Πρ. πρὸϲ αὐτὸϲ αὐτοῦ κενοφρόνων βουλευμάτων.
Ιω ποίωι τρόπωι; ϲήμηνον, εἰ μή τιϲ βλάβη.
Πρ. γαμεῖ γάμον τοιοῦτον ὧι ποτʼ ἀϲχαλεῖ.
Ιω θέορτον ἢ βρότειον; εἰ ῥητόν, φράϲον.
Πρ. τί δʼ ὅντινʼ; οὐ γὰρ ῥητὸν αὐδᾶϲθαι τόδε.
Ιω ἦ πρὸϲ δάμαρτοϲ ἐξανίϲταται θρόνων;
Πρ. ἣ τέξεταί γε παῖδα φέρτερον πατρόϲ.

Ιω οὐδʼ ἔϲτιν αὐτῶι τῆϲδʼ ἀποϲτροφὴ τύχηϲ;
Πρ. οὐ δῆτα, πλὴν ἔγωγʼ ἂν ἐκ δεϲμῶν λυθείϲ.
Ιω τίϲ οὖν ὁ λύϲων ἐϲτὶν ἄκοντοϲ Διόϲ;
Πρ. τῶν ϲῶν τινʼ αὐτὸν ἐκγόνων εἶναι χρεών.
Ιω πῶϲ εἶπαϲ; ἦ ʼμὸϲ παῖϲ ϲʼ ἀπαλλάξει κακῶν;
Πρ. τρίτοϲ γε γένναν πρὸϲ δέκʼ ἄλλαιϲιν γοναῖϲ.
Ιω ἥδʼ οὐκέτʼ εὐξύμβλητοϲ ἡ χρηϲμωιδία.
Πρ. καὶ μηδὲ ϲαυτῆϲ γʼ ἐκμαθεῖν ζήτει πόνουϲ.
Ιω μή μοι προτείνων κέρδοϲ εἶτʼ ἀποϲτέρει.
Πρ. δυοῖν λόγοιν ϲε θατέρωι δωρήϲομαι.
Ιω ποίοιν; πρόδειξον αἵρεϲίν τʼ ἐμοὶ δίδου.
Πρ. δίδωμʼ· ἑλοῦ γάρ, ἢ πόνων τὰ λοιπά ϲοι
φράϲω ϲαφηνῶϲ ἢ τὸν ἐκλύϲοντʼ ἐμέ.
Χο. τούτων ϲὺ τὴν μὲν τῆιδε, τὴν δʼ ἐμοὶ χάριν
θέϲθαι θέληϲον, μηδʼ ἀτιμάϲηιϲ λόγου,
καὶ τῆιδε μὲν γέγωνε τὴν λοιπὴν πλάνην,
ἐμοὶ δὲ τὸν λύϲοντα· τοῦτο γὰρ ποθῶ.
Πρ. ἐπεὶ προθυμεῖϲθʼ, οὐκ ἐναντιώϲομαι
τὸ μὴ οὐ γεγωνεῖν πᾶν ὅϲον προϲχρήιζετε.
ϲοὶ πρῶτον, Ἰοῖ, πολύδονον πλάνην φράϲω,
ἣν ἐγγράφου ϲὺ μνήμοϲιν δέλτοιϲ φρενῶν.
ὅταν περάϲηιϲ ῥεῖθρον ἠπείροιν ὅρον,
πρὸϲ ἀντολὰϲ φλογῶπαϲ ἡλίου ϲτίβει,
πόντου περῶϲα φλοῖϲβον ἔϲτʼ ἂν ἐξίκηι
πρὸϲ Γοργόνεια πεδία Κιϲθήνηϲ, ἵνα
αἱ Φορκίδεϲ ναίουϲι, δηναιαὶ κόραι
τρεῖϲ κυκνόμορφοι, κοινὸν ὄμμʼ ἐκτημέναι,
μονόδοντεϲ, ἃϲ οὔθʼ ἥλιοϲ προϲδέρκεται
ἀκτῖϲιν οὔθʼ ἡ νύκτεροϲ μήνη ποτέ·
πέλαϲ δʼ ἀδελφαὶ τῶνδε τρεῖϲ κατάπτεροι,
δρακοντόμαλλοι Γοργόνεϲ βροτοϲτυγεῖϲ,
ἃϲ θνητὸϲ οὐδεὶϲ εἰϲιδὼν ἕξει πνοάϲ.
τοιοῦτο μέν ϲοι τοῦτο φροίμιον λέγω,
ἄλλην δʼ ἄκουϲον δυϲχερῆ θεωρίαν·
ὀξυϲτόμουϲ γὰρ Ζηνὸϲ ἀκραγεῖϲ κύναϲ
γρῦπαϲ φύλαξαι, τόν τε μουνῶπα ϲτρατὸν
Ἀριμαϲπὸν ἱπποβάμονʼ, οἳ χρυϲόρρυτον

οἰκουϲιν ἀμφὶ νᾶμα Πλούτωνοϲ πόρου·
τούτοιϲ ϲὺ μὴ πέλαζε· τηλουρὸν δὲ γῆν
ἥξειϲ, κελαινὸν φῦλον, οἳ πρὸϲ ἡλίου
ναίουϲι πηγαῖϲ, ἔνθα ποταμὸϲ Αἰθίοψ·
τούτου παρʼ ὄχθαϲ ἕρφʼ ἕωϲ ἂν ἐξίκηι
καταβαϲμόν, ἔνθα Βυβλίνων ὀρῶν ἄπο
ἵηϲι ϲεπτὸν Νεῖλοϲ εὔποτον ῥέοϲ.
οὗτόϲ ϲʼ ὁδώϲει τὴν τρίγωνον ἐϲ χθόνα
Νειλῶτιν, οὗ δὴ τὴν μακρὰν ἀποικίαν,
Ἰοῖ, πέπρωται ϲοί τε καὶ τέκνοιϲ κτίϲαι.
τῶνδʼ εἴ τί ϲοι ψελλόν τε καὶ δυϲεύρετον,
ἐπανδίπλαζε καὶ ϲαφῶϲ ἐκμάνθανε·
ϲχολὴ δὲ πλείων ἢ θέλω πάρεϲτί μοι.
Χο. εἰ μέν τι τῆιδε λοιπὸν ἢ παρειμένον
ἔχειϲ γεγωνεῖν τῆϲ πολυφθόρου πλάνηϲ,
λέγʼ· εἰ δὲ πάντʼ εἴρηκαϲ, ἡμῖν αὖ χάριν
δὸϲ ἥντινʼ αἰτούμεϲθα· μέμνηϲαι δέ που.
Πρ. τὸ πᾶν πορείαϲ ἥδε τέρμʼ ἀκήκοεν·
ὅπωϲ δʼ ἂν εἰδῆι μὴ μάτην κλύουϲά μου,
ἃ πρὶν μολεῖν δεῦρʼ ἐκμεμόχθηκεν φράϲω,
τεκμήριον τοῦτʼ αὐτὸ δοὺϲ μύθων ἐμῶν.
ὄχλον μέν οὖν τὸν πλεῖϲτον ἐκλείψω λόγων,
πρὸϲ αὐτὸ δʼ εἶμι τέρμα ϲῶν πλανημάτων.
ἐπεὶ γὰρ ἦλθεϲ πρὸϲ Μολοϲϲὰ γάπεδα
τὴν αἰπύνωτόν τʼ ἀμφὶ Δωδώνην, ἵνα
μαντεῖα θᾶκόϲ τʼ ἐϲτὶ Θεϲπρωτοῦ Διὸϲ
τέραϲ τʼ ἄπιϲτον, αἱ προϲήγοροι δρύεϲ,
ὑφʼ ὧν ϲὺ λαμπρῶϲ κοὐδὲν αἰνικτηρίωϲ
προϲηγορεύθηϲ ἡ Διὸϲ κλεινὴ δάμαρ
μέλλουϲʼ ἔϲεϲθαι· τῶνδε προϲϲαίνει ϲέ τι;
ἐντεῦθεν οἰϲτρήϲαϲα τὴν παρακτίαν
κέλευθον ἦιξαϲ πρὸϲ μέγαν κόλπον Ῥέαϲ,
ἀφʼ οὗ παλιμπλάγκτοιϲι χειμάζηι δρόμοιϲ·
χρόνον δὲ τὸν μέλλοντα πόντιοϲ μυχόϲ,
ϲαφῶϲ ἐπίϲταϲʼ, Ἰόνιοϲ κεκλήϲεται,
τῆϲ ϲῆϲ πορείαϲ μνῆμα τοῖϲ πᾶϲιν βροτοῖϲ.
ϲημεῖά ϲοι τάδʼ ἐϲτὶ τῆϲ ἐμῆϲ φρενόϲ,
ὡϲ δέρκεται πλέον τι τοῦ πεφαϲμένου.
τὰ λοιπὰ δʼ ὑμῖν τῆιδέ τʼ ἐϲ κοινὸν φράϲω,

ἐϲ ταὐτὸν ἐλθὼν τῶν πάλαι λόγων ἴχνοϲ.
ἔϲτιν πόλιϲ Κάνωβοϲ, ἐϲχάτη χθονὸϲ
Νείλου πρὸϲ αὐτῶι ϲτόματι καὶ προϲχώματι·
ἐνταῦθα δή ϲε Ζεὺϲ τίθηϲʼ ἐγκύμονα
ἐπαφῶν ἀταρβεῖ χειρὶ καὶ θιγὼν μόνον·
ἐπώνυμον δὲ τῶν Διὸϲ γεννημάτων
τέξειϲ κελαινὸν Ἔπαφον, ὃϲ καρπώϲεται
ὅϲην πλατύρρουϲ Νεῖλοϲ ἀρδεύει χθόνα·
πέμπτη δʼ ἀπʼ αὐτοῦ γέννα πεντηκοντάπαιϲ
πάλιν πρὸϲ Ἄργοϲ οὐχ ἑκοῦϲʼ ἐλεύϲεται
θηλύϲποροϲ, φεύγουϲα ϲυγγενῆ γάμον
ἀνεψιῶν· οἱ δʼ ἐπτοημένοι φρέναϲ,
κίρκοι πελειῶν οὐ μακρὰν λελειμμένοι,
ἥξουϲι θηρεύοντεϲ οὐ θηραϲίμουϲ
γάμουϲ, φθόνον δὲ ϲωμάτων ἕξει θεόϲ·
Πελαϲγία δὲ δέξεται θηλυκτόνωι
Ἄρει †δαμέντων† νυκτιφρουρήτωι θράϲει·
γυνὴ γὰρ ἄνδρʼ ἕκαϲτον αἰῶνοϲ ϲτερεῖ
δίθηκτον ἐν ϲφαγαῖϲι βάψαϲα ξίφοϲ.
τοιάδʼ ἐπʼ ἐχθροὺϲ τοὺϲ ἐμοὺϲ ἔλθοι Κύπριϲ.
μίαν δὲ παίδων ἵμεροϲ θέλξει, τὸ μὴ
κτεῖναι ϲύνευνον, ἀλλʼ ἀπαμβλυνθήϲεται
γνώμην· δυοῖν δὲ θάτερον βουλήϲεται,
κλύειν ἄναλκιϲ μᾶλλον ἢ μιαιφόνοϲ.
αὕτη κατʼ Ἄργοϲ βαϲιλικὸν τέξει γένοϲ.
μακροῦ λόγου δεῖ ταῦτʼ ἐπεξελθεῖν τορῶϲ·
ϲπόροϲ γε μὴν ἐκ τῆϲδε φύϲεται θραϲύϲ,
τόξοιϲι κλεινόϲ, ὃϲ πόνων ἐκ τῶνδʼ ἐμὲ
λύϲει. τοιόνδε χρηϲμὸν ἡ παλαιγενὴϲ
μήτηρ ἐμοὶ διῆλθε Τιτανὶϲ Θέμιϲ·
ὅπωϲ δὲ χὤπηι, ταῦτα δεῖ μακροῦ λόγου
εἰπεῖν, ϲύ τʼ οὐδὲν ἐκμαθοῦϲα κερδανεῖϲ.
Ιω ἐλελεῦ ἐλελεῦ·
ὑπό μʼ αὖ ϲφάκελοϲ καὶ φρενοπλῆγεϲ
μανίαι θάλπουϲʼ, οἴϲτρου δʼ ἄρδιϲ
χρίει μʼ ἄπυροϲ,
κραδία δὲ φόβωι φρένα λακτίζει,
τροχοδινεῖται δʼ ὄμμαθʼ ἑλίγδην,

ἔξω δὲ δρόμου φέρομαι λύϲϲηϲ
πνεύματι μάργωι γλώϲϲηϲ ἀκρατήϲ,
θολεροὶ δὲ λόγοι παίουϲʼ εἰκῆι
ϲτυγνῆϲ πρὸϲ κύμαϲιν ἄτηϲ.
[ϲτρ.
Χο.     ἦ ϲοφὸϲ ἦ ϲοφὸϲ ἦν ὃϲ πρῶτοϲ ἐν γνώ-
            μαι τόδʼ ἐβάϲταϲε καὶ γλώϲ-
            ϲαι διεμυθολόγηϲεν,
    ὡϲ τὸ κηδεῦϲαι καθʼ ἑαυτὸν ἀριϲτεύει μακρῶι,
    καὶ μήτε τῶν πλούτωι διαθρυπτομένων
    μήτε τῶν γένναι μεγαλυνομένων
    ὄντα χερνήταν ἐραϲτεῦϲαι γάμων.
[ἀντ.
    μήποτε μήποτέ μʼ, ὦ Μοῖραι ⟨
                ⟩, λεχέων Διὸϲ εὐνά-
            τειραν ἴδοιϲθε πέλουϲαν,
    μηδὲ πλαθείην γαμέται τινὶ τῶν ἐξ οὐρανοῦ·
    ταρβῶ γὰρ ἀϲτεργάνορα παρθενίαν
    εἰϲορῶϲʼ Ἰοῦϲ ἀμαλαπτομέναν
    δυϲπλάνοιϲ Ἥραϲ ἀλατείαιϲ ὕπο.
[ἐπωιδ.
    ἐμοὶ δʼ ὅτε μὲν ὁμαλὸϲ ὁ γάμοϲ,
    ἄφοβοϲ ἔφυ· δέδια δὲ μὴ
            κρειϲϲόνων θεῶν ἔρωι
            μʼ ἄφυκτον ὄμμα προϲδράκοι·
    ἀπόλεμοϲ ὅδε γʼ ὁ πόλεμοϲ, ἄπορα πόριμοϲ, οὐδʼ
            ἔχω τίϲ ἂν γενοίμαν·
    τὰν Διὸϲ γὰρ οὐχ ὁρῶ
            μῆτιν ὅπαι φύγοιμʼ ἄν.
Πρ. ἦ μὴν ἔτι Ζεύϲ, καίπερ αὐθάδηϲ φρενῶν,
ἔϲται ταπεινόϲ, οἷον ἐξαρτύεται
γάμον γαμεῖν, ὃϲ αὐτὸν ἐκ τυραννίδοϲ
θρόνων τʼ ἄιϲτον ἐκβαλεῖ· πατρὸϲ δʼ ἀρὰ
Κρόνου τότʼ ἤδη παντελῶϲ κρανθήϲεται,
ἣν ἐκπίτνων ἠρᾶτο δηναιῶν θρόνων.
τοιῶνδε μόχθων ἐκτροπὴν οὐδεὶϲ θεῶν

δύναιτʼ ἂν αὐτῶι πλὴν ἐμοῦ δεῖξαι ϲαφῶϲ·
ἐγὼ τάδʼ οἶδα χὦι τρόπωι. πρὸϲ ταῦτά νυν
θαρϲῶν καθήϲθω τοῖϲ πεδαρϲίοιϲ κτύποιϲ
πιϲτὸϲ τινάϲϲων τʼ ἐν χεροῖν πύρπνουν βέλοϲ·
οὐδὲν γὰρ αὐτῶι ταῦτʼ ἐπαρκέϲει τὸ μὴ οὐ
πεϲεῖν ἀτίμωϲ πτώματʼ οὐκ ἀναϲχετά.
τοῖον παλαιϲτὴν νῦν παραϲκευάζεται
ἐπʼ αὐτὸϲ αὐτῶι, δυϲμαχώτατον τέραϲ,
ὃϲ δὴ κεραυνοῦ κρείϲϲονʼ εὑρήϲει φλόγα
βροντῆϲ θʼ ὑπερβάλλοντα καρτερὸν κτύπον,
θαλαϲϲίαν τε γῆϲ τινάκτειραν †νόϲον†
τρίαιναν, αἰχμὴν τὴν Ποϲειδῶνοϲ, ϲκεδᾶι.
πταίϲαϲ δὲ τῶιδε πρὸϲ κακῶι μαθήϲεται
ὅϲον τό τʼ ἄρχειν καὶ τὸ δουλεύειν δίχα.
Χο. ϲύ θην, ἃ χρήιζειϲ, ταῦτʼ ἐπιγλωϲϲᾶι Διόϲ.
Πρ. ἅπερ τελεῖται, πρὸϲ δʼ ἃ βούλομαι λέγω.
Χο. καὶ προϲδοκᾶν χρὴ δεϲπόϲειν Ζηνόϲ τινα;
Πρ. καὶ τῶνδέ γʼ ἕξει δυϲλοφωτέρουϲ πόνουϲ.
Χο. πῶϲ οὐχὶ ταρβεῖϲ τοιάδʼ ἐκρίπτων ἔπη;
Πρ. τί δʼ ἂν φοβοίμην, ὧι θανεῖν οὐ μόρϲιμον;
Χο. ἀλλʼ ἆθλον ἄν ϲοι τοῦδʼ ἔτʼ ἀλγίω πόροι.
Πρ. ὁ δʼ οὖν ποείτω· πάντα προϲδοκητά μοι.
Χο. οἱ προϲκυνοῦντεϲ τὴν Ἀδράϲτειαν ϲοφοί.
Πρ. ϲέβου, προϲεύχου, θῶπτε τὸν κρατοῦντʼ ἀεί·
ἐμοὶ δʼ ἔλαϲϲον Ζηνὸϲ ἢ μηδὲν μέλει.
δράτω, κρατείτω τόνδε τὸν βραχὺν χρόνον
ὅπωϲ θέλει· δαρὸν γὰρ οὐκ ἄρξει θεοῖϲ.
ἀλλʼ εἰϲορῶ γὰρ τόνδε τὸν Διὸϲ τρόχιν,
τὸν τοῦ τυράννου τοῦ νέου διάκονον·
πάντωϲ τι καινὸν ἀγγελῶν ἐλήθυθεν.
ΕΡΜΗϹ ϲὲ τὸν ϲοφιϲτήν, τὸν πικρῶϲ ὑπέρπικρον,
τὸν ἐξαμαρτόντʼ εἰϲ θεοὺϲ ἐφημέροιϲ
πορόντα τιμάϲ, τὸν πυρὸϲ κλέπτην λέγω·
πατὴρ ἄνωγέ ϲʼ οὕϲτιναϲ κομπεῖϲ γάμουϲ
αὐδᾶν, πρὸϲ ὧν τʼ ἐκεῖνοϲ ἐκπίπτει κράτουϲ·
καὶ ταῦτα μέντοι μηδὲν αἰνικτηρίωϲ,
ἀλλʼ αὔθʼ ἕκαϲτα φράζε, μηδέ μοι διπλᾶϲ
ὁδούϲ, Προμηθεῦ, προϲβάληιϲ. ὁρᾶιϲ δʼ ὅτι

Ζεὺϲ τοῖϲ τοιούτοιϲ οὐχὶ μαλθακίζεται.
Πρ. ϲεμνόϲτομόϲ γε καὶ φρονήματοϲ πλέωϲ
ὁ μῦθόϲ ἐϲτιν, ὡϲ θεῶν ὑπηρέτου.
νέον νέοι κρατεῖτε, καὶ δοκεῖτε δὴ
ναίειν ἀπενθῆ πέργαμʼ· οὐκ ἐκ τῶνδʼ ἐγὼ
διϲϲοὺϲ τυράννουϲ ἐκπεϲόνταϲ ἠιϲθόμην;
τρίτον δὲ τὸν νῦν κοιρανοῦντʼ ἐπόψομαι
αἴϲχιϲτα καὶ τάχιϲτα. μή τί ϲοι δοκῶ
ταρβεῖν ὑποπτήϲϲειν τε τοὺϲ νέουϲ θεούϲ;
πολλοῦ γε καὶ τοῦ παντὸϲ ἐλλείπω. ϲὺ δὲ
κέλευθον ἥνπερ ἦλθεϲ ἐγκόνει πάλιν,
πεύϲηι γὰρ οὐδὲν ὧν ἀνιϲτορεῖϲ ἐμέ.
Ερ. τοιοῖϲδε μέντοι καὶ πρὶν αὐθαδίϲμαϲιν
ἐϲ τάϲδε ϲαυτὸν πημονὰϲ καθώρμιϲαϲ.
Πρ. τῆϲ ϲῆϲ λατρείαϲ τὴν ἐμὴν δυϲπραξίαν,
ϲαφῶϲ ἐπίϲταϲʼ, οὐκ ἂν ἀλλάξαιμʼ ἐγώ.
Ερ. κρεῖϲϲον γὰρ οἶμαι τῆιδε λατρεύειν πέτραι
ἢ πατρὶ φῦναι Ζηνὶ πιϲτὸν ἄγγελον.
Πρ. †οὕτωϲ ὑβρίζειν τοὺϲ ὑβρίζονταϲ χρεών†.
Ερ. χλιδᾶν ἔοικαϲ τοῖϲ παροῦϲι πράγμαϲιν.
Πρ. χλιδῶ; χλιδῶνταϲ ὧδε τοὺϲ ἐμοὺϲ ἐγὼ
ἐχθροὺϲ ἴδοιμι· καὶ ϲὲ δʼ ἐν τούτοιϲ λέγω.
Ερ. ἦ κἀμὲ γάρ τι ϲυμφορᾶϲ ἐπαιτιᾶι;
Πρ. ἁπλῶι λόγωι τοὺϲ πάνταϲ ἐχθαίρω θεούϲ,
ὅϲοι παθόντεϲ εὖ κακοῦϲί μʼ ἐκδίκωϲ.
Ερ. κλύω ϲʼ ἐγὼ μεμηνότʼ οὐ ϲμικρὰν νόϲον.
Πρ. νοϲοῖμʼ ἄν, εἰ νόϲημα τοὺϲ ἐχθροὺϲ ϲτυγεῖν.
Ερ. εἴηϲ φορητὸϲ οὐκ ἄν, εἰ πράϲϲοιϲ καλῶϲ.
Πρ. ὤμοι.
Ερ. τόδε Ζεὺϲ τοὖποϲ οὐκ ἐπίϲταται.
Πρ. ἀλλʼ ἐκδιδάϲκει πάνθʼ ὁ γηράϲκων χρόνοϲ.
Ερ. καὶ μὴν ϲύ γʼ οὔπω ϲωφρονεῖν ἐπίϲταϲαι.
Πρ. ϲὲ γὰρ προϲηύδων οὐκ ἄν, ὄνθʼ ὑπηρέτην.
Ερ. ἐρεῖν ἔοικαϲ οὐδὲν ὧν χρήιζει πατήρ.
Πρ. καὶ μὴν ὀφείλων γʼ ἂν τίνοιμʼ αὐτῶι χάριν.
Ερ. ἐκερτόμηϲαϲ δῆθεν ὥϲτε παῖδά με.
Πρ. οὐ γὰρ ϲὺ παῖϲ τε κἄτι τοῦδʼ ἀνούϲτεροϲ,
εἰ προϲδοκᾶιϲ ἐμοῦ τι πεύϲεϲθαι πάρα;
οὐκ ἔϲτιν αἴκιϲμʼ οὐδὲ μηχάνημʼ, ὅτωι

προτρέψεταί με Ζεὺϲ γεγωνῆϲαι τάδε
πρὶν ἂν χαλαϲθῆι δεϲμὰ λυμαντήρια.
πρὸϲ ταῦτα ῥιπτέϲθω μὲν αἰθαλοῦϲϲα φλόξ,
λευκοπτέρωι δὲ νιφάδι καὶ βροντήμαϲι
χθονίοιϲ κυκάτω πάντα καὶ ταραϲϲέτω·
γνάμψει γὰρ οὐδὲν τῶνδέ μʼ ὥϲτε καὶ φράϲαι
πρὸϲ οὗ χρεών νιν ἐκπεϲεῖν τυραννίδοϲ.
Ερ. ὅρα νυν εἴ ϲοι ταῦτʼ ἀρωγὰ φαίνεται.
Πρ. ὦπται πάλαι δὴ καὶ βεβούλευται τάδε.
Ερ. τόλμηϲον, ὦ μάταιε, τόλμηϲόν ποτε
πρὸϲ τὰϲ παρούϲαϲ πημονὰϲ ὀρθῶϲ φρονεῖν.
Πρ. ὀχλεῖϲ μάτην με, κῦμʼ ὅπωϲ παρηγορῶν.
εἰϲελθέτω ϲε μήποθʼ ὡϲ ἐγὼ Διὸϲ
γνώμην φοβηθεὶϲ θηλύνουϲ γενήϲομαι
καὶ λιπαρήϲω τὸν μέγα ϲτυγούμενον
γυναικομίμοιϲ ὑπτιάϲμαϲιν χερῶν
λῦϲαί με δεϲμῶν τῶνδε· τοῦ παντὸϲ δέω.
Ερ. λέγων ἔοικα πολλὰ καὶ μάτην ἐρεῖν,
τέγγηι γὰρ οὐδὲν οὐδὲ μαλθάϲϲηι λιταῖϲ
ἐμαῖϲ, δακὼν δὲ ϲτόμιον ὡϲ νεοζυγὴϲ
πῶλοϲ βιάζηι καὶ πρὸϲ ἡνίαϲ μάχηι.
ἀτὰρ ϲφοδρύνηι γʼ ἀϲθενεῖ ϲοφίϲματι·
αὐθαδία γὰρ τῶι φρονοῦντι μὴ καλῶϲ
αὐτὴ κατʼ αὐτὴν οὐδενὸϲ μεῖζον ϲθένει.
ϲκέψαι δʼ, ἐὰν μὴ τοῖϲ ἐμοῖϲ πειϲθῆιϲ λόγοιϲ,
οἷόϲ ϲε χειμὼν καὶ κακῶν τρικυμία
ἔπειϲʼ ἄφυκτοϲ. πρῶτα μὲν γὰρ ὀκρίδα
φάραγγα βροντῆι καὶ κεραυνίαι φλογὶ
πατὴρ ϲπαράξει τήνδε καὶ κρύψει δέμαϲ
τὸ ϲόν, πετραία δʼ ἀγκάλη ϲε βαϲτάϲει.
μακρὸν δὲ μῆκοϲ ἐκτελευτήϲαϲ χρόνου
ἄψορρον ἥξειϲ εἰϲ φάοϲ· Διὸϲ δέ ϲοι
πτηνὸϲ κύων, δαφοινὸϲ αἰετόϲ, λάβρωϲ
διαρταμήϲει ϲώματοϲ μέγα ῥάκοϲ,
ἄκλητοϲ ἕρπων δαιταλεὺϲ πανήμεροϲ,
κελαινόχρωτον δʼ ἧπαρ ἐκθοινήϲεται.
τοιοῦδε μόχθου τέρμα μή τι προϲδόκα

πρὶν ἂν θεῶν τιϲ διάδοχοϲ τῶν ϲῶν πόνων
φανῆι, θελήϲηι τʼ εἰϲ ἀναύγητον μολεῖν
Ἅιδην κνεφαῖά τʼ ἀμφὶ Ταρτάρου βάθη.
πρὸϲ ταῦ-α βούλευʼ, ὡϲ ὅδʼ οὐ πεπλαϲμένοϲ
ὁ κόμποϲ ἀλλʼ εὖ καὶ λίαν εἰρημένοϲ·
ψευδηγορεῖν γὰρ οὐκ ἐπίϲταται ϲτόμα
τὸ Δῖον, ἀλλὰ πᾶν ἔποϲ τελεῖ. ϲὺ δὲ
πάπταινε καὶ φρόντιζε, μηδʼ αὐθαδίαν
εὐβουλίαϲ ἀμείνονʼ ἡγήϲηι ποτέ.
Χο. ἡμῖν μὲν Ἑρμῆϲ οὐκ ἄκαιρα φαίνεται
λέγειν, ἄνωγε γάρ ϲε τὴν αὐθαδίαν
μεθέντʼ ἐρευνᾶν τὴν ϲοφὴν εὐβουλίαν.
πιθοῦ, ϲοφῶι γὰρ αἰϲχρὸν ἐξαμαρτάνειν.
Πρ. εἰδότι τοί μοι τάϲδʼ ἀγγελίαϲ
ὅδʼ ἐθώυξεν, πάϲχειν δὲ κακῶϲ
ἐχθρὸν ὑπʼ ἐχθρῶν οὐδὲν ἀεικέϲ.
πρὸϲ ταῦτʼ ἐπʼ ἐμοὶ ῥιπτέϲθω μὲν
πυρὸϲ ἀμφήκηϲ βόϲτρυχοϲ, αἰθὴρ δʼ
ἐρεθιζέϲθω βροντῆι ϲφακέλωι τʼ
ἀγρίων ἀνέμων, χθόνα δʼ ἐκ πυθμένων
αὐταῖϲ ῥίζαιϲ πνεῦμα κραδαίνοι,
κῦμα δὲ πόντου τραχεῖ ῥοθίωι
ϲυγχώϲειεν τῶν οὐρανίων
ἄϲτρων διόδουϲ ἔϲ τε κελαινὸν
Τάρταρον ἄρδην ῥίψειε δέμαϲ
τοὐμὸν ἀνάγκηϲ ϲτερραῖϲ δίναιϲ·
πάντωϲ ἐμέ γʼ οὐ θανατώϲει.
Ερ. τοιάδε μέντοι τῶν φρενοπλήκτων
βουλεύματʼ ἔπη τʼ ἔϲτιν ἀκοῦϲαι·
τί γὰρ ἐλλείπει μὴ ⟨οὐ⟩ παραπαίειν
ἡ τοῦδʼ εὐχή; τί χαλᾶι μανιῶν;
ἀλλʼ οὖν ὑμεῖϲ γʼ, αἱ πημοϲύναιϲ
ϲυγκάμνουϲαι ταῖϲ τοῦδε, τόπων
μετά ποι χωρεῖτʼ ἐκ τῶνδε θοῶϲ,
μὴ φρέναϲ ὑμῶν ἠλιθιώϲηι
βροντῆϲ μύκημʼ ἀτέραμνον.
Χο. ἄλλο τι φώνει καὶ παραμυθοῦ μʼ
ὅ τι καὶ πείϲειϲ· οὐ γὰρ δή που
τοῦτό γε τλητὸν παρέϲυραϲ ἔποϲ.

πῶϲ με κελεύειϲ κακότητʼ ἀϲκεῖν;
μετὰ τοῦδʼ ὅ τι χρὴ πάϲχειν ἐθέλω·
τοὺϲ προδόταϲ γὰρ μιϲεῖν ἔμαθον,
κοὐκ ἔϲτι νόϲοϲ
τῆϲδʼ ἥντινʼ ἀπέπτυϲα μᾶλλον.
Ερ. ἀλλʼ οὖν μέμνηϲθʼ ἁγὼ προλέγω,
μηδὲ πρὸϲ ἄτηϲ θηραθεῖϲαι
μέμψηϲθε τύχην, μηδέ ποτʼ εἴπηθʼ
ὡϲ Ζεὺϲ ὑμᾶϲ εἰϲ ἀπρόοπτον
πῆμʼ εἰϲέβαλεν, μὴ δῆτʼ, αὐταὶ δʼ
ὑμᾶϲ αὐτάϲ· εἰδυῖαι γὰρ
κοὐκ ἐξαίφνηϲ οὐδὲ λαθραίωϲ
εἰϲ ἀπέραντον δίκτυον ἄτηϲ
ἐμπλεχθήϲεϲθʼ ὑπʼ ἀνοίαϲ.
Πρ. καὶ μὴν ἔργωι κοὐκέτι μύθωι
χθὼν ϲεϲάλευται,
βρυχία δʼ ἠχὼ παραμυκᾶται
βροντῆϲ, ἕλικεϲ δʼ ἐκλάμπουϲι
ϲτεροπῆϲ ζάπυροι, ϲτρόμβοι δὲ κόνιν
εἱλίϲϲουϲι, ϲκιρτᾶι δʼ ἀνέμων
πνεύματα πάντων εἰϲ ἄλληλα
ϲτάϲιν ἀντίπνουν ἀποδεικνύμενα,
ξυντετάρακται δʼ αἰθὴρ πόντωι·
τοιάδʼ ἐπʼ ἐμοὶ ῥιπὴ Διόθεν
τεύχουϲα φόβον ϲτείχει φανερῶϲ.
ὦ μητρὸϲ ἐμῆϲ ϲέβαϲ, ὦ πάντων
αἰθὴρ κοινὸν φάοϲ εἱλίϲϲων,
ἐϲορᾶιϲ μʼ ὡϲ ἔκδικα πάϲχω.

