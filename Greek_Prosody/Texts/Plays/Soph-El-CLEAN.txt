
Oxford Scholarly Editions Online
Sophocles, Ἠλέκτρα: ΗΛΕΚΤΡΑ
Sir Hugh Lloyd-Jones and N. G. Wilson (eds), Oxford Classical Texts: Sophoclis: Fabulae
Published in print: 1990; Published online: May 2017
ΗΛΕΚΤΡΑ
ΠΑΙΔΑΓΩΓΟϹ Ὦ τοῦ ϲτρατηγήϲαντοϲ ἐν Τροίᾳ ποτὲ
Ἀγαμέμνονοϲ παῖ, νῦν ἐκεῖνʼ ἔξεϲτί ϲοι
παρόντι λεύϲϲειν, ὧν πρόθυμοϲ ἦϲθʼ ἀεί.
τὸ γὰρ παλαιὸν Ἄργοϲ οὑπόθειϲ τόδε,
τῆϲ οἰϲτροπλῆγοϲ ἄλϲοϲ Ἰνάχου κόρηϲ·
αὕτη δʼ, Ὀρέϲτα, τοῦ λυκοκτόνου θεοῦ
ἀγορὰ Λύκειοϲ· οὑξ ἀριϲτερᾶϲ δʼ ὅδε
Ἥραϲ ὁ κλεινὸϲ ναόϲ· οἷ δʼ ἱκάνομεν,
φάϲκειν Μυκήναϲ τὰϲ πολυχρύϲουϲ ὁρᾶν,
πολύφθορόν τε δῶμα Πελοπιδῶν τόδε,
ὅθεν ϲε πατρὸϲ ἐκ φόνων ἐγώ ποτε
πρὸϲ ϲῆϲ ὁμαίμου καὶ καϲιγνήτηϲ λαβὼν
ἤνεγκα κἀξέϲωϲα κἀξεθρεψάμην
τοϲόνδʼ ἐϲ ἥβηϲ, πατρὶ τιμωρὸν φόνου.
νῦν οὖν, Ὀρέϲτα καὶ ϲὺ φίλτατε ξένων
Πυλάδη, τί χρὴ δρᾶν ἐν τάχει βουλευτέον·
ὡϲ ἡμὶν ἤδη λαμπρὸν ἡλίου ϲέλαϲ
ἑῷα κινεῖ φθέγματʼ ὀρνίθων ϲαφῆ
μέλαινά τʼ ἄϲτρων ἐκλέλοιπεν εὐφρόνη.
πρὶν οὖν τινʼ ἀνδρῶν ἐξοδοιπορεῖν ϲτέγηϲ,
ξυνάπτετον λόγοιϲιν· ὡϲ ἐνταῦθʼ †ἐμὲν
ἵνʼ οὐκέτʼ ὀκνεῖν καιρόϲ, ἀλλʼ ἔργων ἀκμή.
ΟΡΕϹΤΗϹ ὦ φίλτατʼ ἀνδρῶν προϲπόλων, ὥϲ μοι ϲαφῆ
ϲημεῖα φαίνειϲ ἐϲθλὸϲ εἰϲ ἡμᾶϲ γεγώϲ.
ὥϲπερ γὰρ ἵπποϲ εὐγενήϲ, κἂν ᾖ γέρων,
ἐν τοῖϲι δεινοῖϲ θυμὸν οὐκ ἀπώλεϲεν,
ἀλλʼ ὀρθὸν οὖϲ ἵϲτηϲιν, ὡϲαύτωϲ δὲ ϲὺ

ἡμᾶϲ τʼ ὀτρύνειϲ καὐτὸϲ ἐν πρώτοιϲ ἕπῃ.
τοιγὰρ τὰ μὲν δόξαντα δηλώϲω, ϲὺ δὲ
ὀξεῖαν ἀκοὴν τοῖϲ ἐμοῖϲ λόγοιϲ διδούϲ,
εἰ μή τι καιροῦ τυγχάνω, μεθάρμοϲον.
ἐγὼ γὰρ ἡνίχʼ ἱκόμην τὸ Πυθικὸν
μαντεῖον, ὡϲ μάθοιμʼ ὅτῳ τρόπῳ πατρὶ
δίκαϲ ἀροίμην τῶν φονευϲάντων πάρα,
χρῇ μοι τοιαῦθʼ ὁ Φοῖβοϲ ὧν πεύϲῃ τάχα·
ἄϲκευον αὐτὸν ἀϲπίδων τε καὶ ϲτρατοῦ
δόλοιϲι κλέψαι χειρὸϲ ἐνδίκου ϲφαγάϲ.
ὅτʼ οὖν τοιόνδε χρηϲμὸν εἰϲηκούϲαμεν,
ϲὺ μὲν μολών, ὅταν ϲε καιρὸϲ εἰϲάγῃ,
δόμων ἔϲω τῶνδʼ, ἴϲθι πᾶν τὸ δρώμενον,
ὅπωϲ ἂν εἰδὼϲ ἡμὶν ἀγγείλῃϲ ϲαφῆ.
οὐ γάρ ϲε μὴ γήρᾳ τε καὶ χρόνῳ μακρῷ
γνῶϲʼ, οὐδʼ ὑποπτεύϲουϲιν, ὧδʼ ἠνθιϲμένον.
λόγῳ δὲ χρῶ τοιῷδʼ, ὅτι ξένοϲ μὲν εἶ
Φωκέωϲ παρʼ ἀνδρὸϲ Φανοτέωϲ ἥκων· ὁ γὰρ
μέγιϲτοϲ αὐτοῖϲ τυγχάνει δορυξένων.
ἄγγελλε δʼ ὅρκον προϲτιθεὶϲ, ὁθούνεκα
τέθνηκʼ Ὀρέϲτηϲ ἐξ ἀναγκαίαϲ τύχηϲ,
ἄθλοιϲι Πυθικοῖϲιν ἐκ τροχηλάτων
δίφρων κυλιϲθείϲ· ὧδʼ ὁ μῦθοϲ ἑϲτάτω.
ἡμεῖϲ δὲ πατρὸϲ τύμβον, ὡϲ ἐφίετο,
λοιβαῖϲι πρῶτον καὶ καρατόμοιϲ χλιδαῖϲ
ϲτέψαντεϲ, εἶτʼ ἄψορρον ἥξομεν πάλιν,
τύπωμα χαλκόπλευρον ἠρμένοι χεροῖν,
ὃ καὶ ϲὺ θάμνοιϲ οἶϲθά που κεκρυμμένον,
ὅπωϲ λόγῳ κλέπτοντεϲ ἡδεῖαν φάτιν
φέρωμεν αὐτοῖϲ, τοὐμὸν ὡϲ ἔρρει δέμαϲ
φλογιϲτὸν ἤδη καὶ κατηνθρακωμένον.
τί γάρ με λυπεῖ τοῦθʼ, ὅταν λόγῳ θανὼν
ἔργοιϲι ϲωθῶ κἀξενέγκωμαι κλέοϲ;
δοκῶ μέν, οὐδὲν ῥῆμα ϲὺν κέρδει κακόν.
ἤδη γὰρ εἶδον πολλάκιϲ καὶ τοὺϲ ϲοφοὺϲ
λόγῳ μάτην θνῄϲκονταϲ· εἶθʼ, ὅταν δόμουϲ
ἔλθωϲιν αὖθιϲ, ἐκτετίμηνται πλέον·
ὣϲ κἄμʼ ἐπαυχῶ τῆϲδε τῆϲ φήμηϲ ἄπο
δεδορκότʼ ἐχθροῖϲ ἄϲτρον ὣϲ λάμψειν ἔτι.

ἀλλʼ, ὦ πατρῴα γῆ θεοί τʼ ἐγχώριοι,
δέξαϲθέ μʼ εὐτυχοῦντα ταῖϲδε ταῖϲ ὁδοῖϲ,
ϲύ τʼ, ὦ πατρῷον δῶμα· ϲοῦ γὰρ ἔρχομαι
δίκῃ καθαρτὴϲ πρὸϲ θεῶν ὡρμημένοϲ·
καὶ μή μʼ ἄτιμον τῆϲδʼ ἀποϲτείλητε γῆϲ,
ἀλλʼ ἀρχέπλουτον καὶ καταϲτάτην δόμων.
εἴρηκα μέν νυν ταῦτα· ϲοὶ δʼ ἤδη, γέρον,
τὸ ϲὸν μελέϲθω βάντι φρουρῆϲαι χρέοϲ.
νὼ δʼ ἔξιμεν· καιρὸϲ γάρ, ὅϲπερ ἀνδράϲιν
μέγιϲτοϲ ἔργου παντόϲ ἐϲτʼ ἐπιϲτάτηϲ.
ΗΛΕΚΤΡΑ ἰώ μοί μοι δύϲτηνοϲ.
Πα. καὶ μὴν θυρῶν ἔδοξα προϲπόλων τινὸϲ
ὑποϲτενούϲηϲ ἔνδον αἰϲθέϲθαι, τέκνον.
Ορ. ἆρʼ ἐϲτὶν ἡ δύϲτηνοϲ Ἠλέκτρα; θέλειϲ
μείνωμεν αὐτοῦ κἀπακούϲωμεν γόων;
Πα. ἥκιϲτα. μηδὲν πρόϲθεν ἢ τὰ Λοξίου
πειρώμεθʼ ἔρδειν κἀπὸ τῶνδʼ ἀρχηγετεῖν,
πατρὸϲ χέοντεϲ λουτρά· ταῦτα γὰρ φέρειν
νίκην τέ φημι καὶ κράτοϲ τῶν δρωμένων.
Ηλ. ὦ φάοϲ ἁγνὸν
καὶ γῆϲ ἰϲόμοιρʼ ἀήρ, ὥϲ μοι
πολλὰϲ μὲν θρήνων ᾠδάϲ,
πολλὰϲ δʼ ἀντήρειϲ ᾔϲθου
ϲτέρνων πλαγὰϲ αἱμαϲϲομένων,
ὁπόταν δνοφερὰ νὺξ ὑπολειφθῇ·
τὰ δὲ παννυχίδων κήδη ϲτυγεραὶ
ξυνίϲαϲʼ εὐναὶ μογερῶν οἴκων,
ὅϲα τὸν δύϲτηνον ἐμὸν θρηνῶ
πατέρʼ, ὃν κατὰ μὲν βάρβαρον αἶαν
φοίνιοϲ Ἄρηϲ οὐκ ἐξένιϲεν,
μήτηρ δʼ ἡμὴ χὠ κοινολεχὴϲ
Αἴγιϲθοϲ ὅπωϲ δρῦν ὑλοτόμοι
ϲχίζουϲι κάρα φονίῳ πελέκει.
κοὐδεὶϲ τούτων οἶκτοϲ ἀπʼ ἄλληϲ
ἢ ʼμοῦ φέρεται, ϲοῦ, πάτερ, οὕτωϲ
αἰκῶϲ οἰκτρῶϲ τε θανόντοϲ.

ἀλλʼ οὐ μὲν δὴ
λήξω θρήνων ϲτυγερῶν τε γόων,
ἔϲτʼ ἂν παμφεγγεῖϲ ἄϲτρων
ῥιπάϲ, λεύϲϲω δὲ τόδʼ ἦμαρ,
μὴ οὐ τεκνολέτειρʼ ὥϲ τιϲ ἀηδὼν
ἐπὶ κωκυτῷ τῶνδε πατρῴων
πρὸ θυρῶν ἠχὼ πᾶϲι προφωνεῖν.
ὦ δῶμʼ Ἀίδου καὶ Περϲεφόνηϲ,
ὦ χθόνιʼ Ἑρμῆ καὶ πότνιʼ Ἀρά,
ϲεμναί τε θεῶν παῖδεϲ Ἐρινύεϲ,
αἳ τοὺϲ ἀδίκωϲ θνῄϲκονταϲ ὁρᾶθʼ,
αἳ τοὺϲ εὐνὰϲ ὑποκλεπτομένουϲ,
ἔλθετʼ, ἀρήξατε, τείϲαϲθε πατρὸϲ
φόνον ἡμετέρου,
καί μοι τὸν ἐμὸν πέμψατʼ ἀδελφόν.
μούνη γὰρ ἄγειν οὐκέτι ϲωκῶ
λύπηϲ ἀντίρροπον ἄχθοϲ.
ΧΟΡΟϹ
[ϲτρ. α
ὦ παῖ παῖ δυϲτανοτάταϲ
Ἠλέκτρα ματρόϲ, τίνʼ ἀεὶ
λάϲκειϲ ὧδʼ ἀκόρεϲτον οἰμωγὰν
τὸν πάλαι ἐκ δολερᾶϲ ἀθεώτατα
ματρὸϲ ἁλόντʼ ἀπάταιϲ Ἀγαμέμνονα
κακᾷ τε χειρὶ πρόδοτον; ὣϲ ὁ τάδε πορὼν
ὄλοιτʼ, εἴ μοι θέμιϲ τάδʼ αὐδᾶν.
Ηλ. ὦ γενέθλα γενναίων,
ἥκετʼ ἐμῶν καμάτων παραμύθιον·
οἶδά τε καὶ ξυνίημι τάδʼ, οὔ τί με
φυγγάνει, οὐδʼ ἐθέλω προλιπεῖν τόδε,
μὴ οὐ τὸν ἐμὸν ϲτενάχειν πατέρʼ ἄθλιον.
ἀλλʼ ὦ παντοίαϲ φιλότητοϲ ἀμειβόμεναι χάριν,
ἐᾶτέ μʼ ὧδʼ ἀλύειν,
αἰαῖ, ἱκνοῦμαι.
Χο.
[ἀντ. α
ἀλλʼ οὔτοι τόν γʼ ἐξ Ἀίδα

παγκοίνου λίμναϲ πατέρʼ ἀν-
ϲτάϲειϲ οὔτε γόοιϲιν, οὐ λιταῖϲ·
ἀλλʼ ἀπὸ τῶν μετρίων ἐπʼ ἀμήχανον
ἄλγοϲ ἀεὶ ϲτενάχουϲα διόλλυϲαι,
ἐν οἷϲ ἀνάλυϲίϲ ἐϲτιν οὐδεμία κακῶν.
τί μοι τῶν δυϲφόρων ἐφίῃ;
Ηλ. νήπιοϲ ὃϲ τῶν οἰκτρῶϲ
οἰχομένων γονέων ἐπιλάθεται.
ἀλλʼ ἐμέ γʼ ἁ ϲτονόεϲϲʼ ἄραρεν φρέναϲ,
ἃ Ἴτυν αἰὲν Ἴτυν ὀλοφύρεται,
ὄρνιϲ ἀτυζομένα, Διὸϲ ἄγγελοϲ.
ἰὼ παντλάμων Νιόβα, ϲὲ δʼ ἔγωγε νέμω θεόν,
ἅτʼ ἐν τάφῳ πετραίῳ,
αἰαῖ, δακρύειϲ.
Χο.
[ϲτρ. β
οὔτοι ϲοὶ μούνᾳ,
τέκνον, ἄχοϲ ἐφάνη βροτῶν,
πρὸϲ ὅ τι ϲὺ τῶν ἔνδον εἶ περιϲϲά,
οἷϲ ὁμόθεν εἶ καὶ γονᾷ ξύναιμοϲ,
οἵα Χρυϲόθεμιϲ ζώει καὶ Ἰφιάναϲϲα,
κρυπτᾷ τʼ ἀχέων ἐν ἥβᾳ
ὄλβιοϲ, ὃν ἁ κλεινὰ
γᾶ ποτε Μυκηναίων
δέξεται εὐπατρίδαν, Διὸϲ εὔφρονι
βήματι μολόντα τάνδε γᾶν Ὀρέϲταν.
Ηλ. ὅν γʼ ἐγὼ ἀκάματα προϲμένουϲʼ ἄτεκνοϲ,
τάλαινʼ ἀνύμφευτοϲ αἰὲν οἰχνῶ,
δάκρυϲι μυδαλέα, τὸν ἀνήνυτον
οἶτον ἔχουϲα κακῶν· ὁ δὲ λάθεται
ὧν τʼ ἔπαθʼ ὧν τʼ ἐδάη. τί γὰρ οὐκ ἐμοὶ
ἔρχεται ἀγγελίαϲ ἀπατώμενον;
ἀεὶ μὲν γὰρ ποθεῖ,
ποθῶν δʼ οὐκ ἀξιοῖ φανῆναι.
Χο.
[ἀντ. β
θάρϲει μοι, θάρϲει,

τέκνον. ἔτι μέγαϲ οὐρανῷ
Ζεύϲ, ὃϲ ἐφορᾷ πάντα καὶ κρατύνει·
ᾧ τὸν ὑπεραλγῆ χόλον νέμουϲα
μήθʼ οἷϲ ἐχθαίρειϲ ὑπεράχθεο μήτʼ ἐπιλάθου·
χρόνοϲ γὰρ εὐμαρὴϲ θεόϲ.
οὔτε γὰρ ὁ τὰν Κρῖϲαν
βούνομον ἔχων ἀκτὰν
παῖϲ Ἀγαμεμνονίδαϲ ἀπερίτροποϲ
οὔθʼ ὁ παρὰ τὸν Ἀχέροντα θεὸϲ ἀνάϲϲων.
Ηλ. ἀλλʼ ἐμὲ μὲν ὁ πολὺϲ ἀπολέλοιπεν ἤδη
βίοτοϲ ἀνέλπιϲτον, οὐδʼ ἔτʼ ἀρκῶ·
ἅτιϲ ἄνευ τεκέων κατατάκομαι,
ἇϲ φίλοϲ οὔτιϲ ἀνὴρ ὑπερίϲταται,
ἀλλʼ ἁπερεί τιϲ ἔποικοϲ ἀναξία
οἰκονομῶ θαλάμουϲ πατρόϲ, ὧδε μὲν
ἀεικεῖ ϲὺν ϲτολᾷ,
κεναῖϲ δʼ ἀμφίϲταμαι τραπέζαιϲ.
Χο.
[ϲτρ. γ
οἰκτρὰ μὲν νόϲτοιϲ αὐδά,
οἰκτρὰ δʼ ἐν κοίταιϲ πατρῴαιϲ,
ὅτε οἱ παγχάλκων ἀνταία
γενύων ὡρμάθη πλαγά.
δόλοϲ ἦν ὁ φράϲαϲ, ἔροϲ ὁ κτείναϲ,
δεινὰν δεινῶϲ προφυτεύϲαντεϲ
μορφάν, εἴτʼ οὖν θεὸϲ εἴτε βροτῶν
ἦν ὁ ταῦτα πράϲϲων.
Ηλ. ὦ παϲᾶν κείνα πλέον ἁμέρα
ἐλθοῦϲʼ ἐχθίϲτα δή μοι·
ὦ νύξ, ὦ δείπνων ἀρρήτων
ἔκπαγλʼ ἄχθη·
τοῖϲ ἐμὸϲ ἴδε πατὴρ
θανάτουϲ αἰκεῖϲ διδύμαιν χειροῖν,
αἳ τὸν ἐμὸν εἷλον βίον
πρόδοτον, αἵ μʼ ἀπώλεϲαν·
οἷϲ θεὸϲ ὁ μέγαϲ Ὀλύμπιοϲ

ποίνιμα πάθεα παθεῖν πόροι,
μήδε ποτʼ ἀγλαΐαϲ ἀποναίατο
τοιάδʼ ἀνύϲαντεϲ ἔργα.
Χο.
[ἀντ. γ
φράζου μὴ πόρϲω φωνεῖν.
οὐ γνώμαν ἴϲχειϲ ἐξ οἵων
τὰ παρόντʼ; οἰκείαϲ εἰϲ ἄταϲ
ἐμπίπτειϲ οὕτωϲ αἰκῶϲ;
πολὺ γάρ τι κακῶν ὑπερεκτήϲω,
ϲᾷ δυϲθύμῳ τίκτουϲʼ αἰεὶ
ψυχᾷ πολέμουϲ· τάδε—τοῖϲ δυνατοῖϲ
οὐκ ἐριϲτά—τλᾶθι.
Ηλ. ἐν δεινοῖϲ δείνʼ ἠναγκάϲθην·
ἔξοιδʼ, οὐ λάθει μʼ ὀργά.
ἀλλʼ ἐν γὰρ δεινοῖϲ οὐ ϲχήϲω
ταύταϲ ἄταϲ,
ὄφρα με βίοϲ ἔχῃ.
τίνι γάρ ποτʼ ἄν, ὦ φιλία γενέθλα,
πρόϲφορον ἀκούϲαιμʼ ἔποϲ,
τίνι φρονοῦντι καίρια;
ἄνετέ μʼ ἄνετε παράγοροι.
τάδε γὰρ ἄλυτα κεκλήϲεται·
οὐδέ ποτʼ ἐκ καμάτων ἀποπαύϲομαι
ἀνάριθμοϲ ὧδε θρήνων.
Χο.
ἐπ.
ἀλλʼ οὖν εὐνοίᾳ γʼ αὐδῶ,
μάτηρ ὡϲεί τιϲ πιϲτά,
μὴ τίκτειν ϲʼ ἄταν ἄταιϲ.
Ηλ. καὶ τί μέτρον κακότατοϲ ἔφυ; φέρε,
πῶϲ ἐπὶ τοῖϲ φθιμένοιϲ ἀμελεῖν καλόν;
ἐν τίνι τοῦτʼ ἔβλαϲτʼ ἀνθρώπων;
μήτʼ εἴην ἔντιμοϲ τούτοιϲ
μήτʼ, εἴ τῳ πρόϲκειμαι χρηϲτῷ,
ξυνναίοιμʼ εὔκηλοϲ, γονέων
ἐκτίμουϲ ἴϲχουϲα πτέρυγαϲ

ὀξυτόνων γόων.
εἰ γὰρ ὁ μὲν θανὼν γᾶ τε καὶ οὐδὲν ὢν
κείϲεται τάλαϲ,
οἱ δὲ μὴ πάλιν
δώϲουϲʼ ἀντιφόνουϲ δίκαϲ,
ἔρροι τʼ ἂν αἰδὼϲ
ἁπάντων τʼ εὐϲέβεια θνατῶν.
Χο. ἐγὼ μέν, ὦ παῖ, καὶ τὸ ϲὸν ϲπεύδουϲʼ ἅμα
καὶ τοὐμὸν αὐτῆϲ ἦλθον· εἰ δὲ μὴ καλῶϲ
λέγω, ϲὺ νίκα· ϲοὶ γὰρ ἑψόμεϲθʼ ἅμα.
Ηλ. αἰϲχύνομαι μέν, ὦ γυναῖκεϲ, εἰ δοκῶ
πολλοῖϲι θρήνοιϲ δυϲφορεῖν ὑμῖν ἄγαν.
ἀλλʼ ἡ βία γὰρ ταῦτʼ ἀναγκάζει με δρᾶν,
ϲύγγνωτε. πῶϲ γάρ, ἥτιϲ εὐγενὴϲ γυνή,
πατρῷʼ ὁρῶϲα πήματʼ, οὐ δρῴη τάδʼ ἄν,
ἁγὼ κατʼ ἦμαρ καὶ κατʼ εὐφρόνην ἀεὶ
θάλλοντα μᾶλλον ἢ καταφθίνονθʼ ὁρῶ;
ᾗ πρῶτα μὲν τὰ μητρόϲ, ἥ μʼ ἐγείνατο,
ἔχθιϲτα ϲυμβέβηκεν· εἶτα δώμαϲιν
ἐν τοῖϲ ἐμαυτῆϲ τοῖϲ φονεῦϲι τοῦ πατρὸϲ
ξύνειμι, κἀκ τῶνδʼ ἄρχομαι κἀκ τῶνδέ μοι
λαβεῖν θʼ ὁμοίωϲ καὶ τὸ τητᾶϲθαι πέλει.
ἔπειτα ποίαϲ ἡμέραϲ δοκεῖϲ μʼ ἄγειν,
ὅταν θρόνοιϲ Αἴγιϲθον ἐνθακοῦντʼ ἴδω
τοῖϲιν πατρῴοιϲ, εἰϲίδω δʼ ἐϲθήματα
φοροῦντʼ ἐκείνῳ ταὐτά, καὶ παρεϲτίουϲ
ϲπένδοντα λοιβὰϲ ἔνθʼ ἐκεῖνον ὤλεϲεν,
ἴδω δὲ τούτων τὴν τελευταίαν ὕβριν,
τὸν αὐτοέντην ἡμὶν ἐν κοίτῃ πατρὸϲ
ξὺν τῇ ταλαίνῃ μητρί, μητέρʼ εἰ χρεὼν
ταύτην προϲαυδᾶν τῷδε ϲυγκοιμωμένην·
ἡ δʼ ὧδε τλήμων ὥϲτε τῷ μιάϲτορι
ξύνεϲτʼ, Ἐρινὺν οὔτινʼ ἐκφοβουμένη·
ἀλλʼ ὥϲπερ ἐγγελῶϲα τοῖϲ ποιουμένοιϲ,
εὑροῦϲʼ ἐκείνην ἡμέραν, ἐν ᾗ τότε
πατέρα τὸν ἀμὸν ἐκ δόλου κατέκτανεν,
ταύτῃ χοροὺϲ ἵϲτηϲι καὶ μηλοϲφαγεῖ
θεοῖϲιν ἔμμηνʼ ἱερὰ τοῖϲ ϲωτηρίοιϲ.

ἐγὼ δʼ ὁρῶϲα δύϲμοροϲ κατὰ ϲτέγαϲ
κλαίω, τέτηκα, κἀπικωκύω πατρὸϲ
τὴν δυϲτάλαιναν δαῖτʼ ἐπωνομαϲμένην
αὐτὴ πρὸϲ αὐτήν· οὐδὲ γὰρ κλαῦϲαι πάρα
τοϲόνδʼ ὅϲον μοι θυμὸϲ ἡδονὴν φέρει.
αὕτη γὰρ ἡ λόγοιϲι γενναία γυνὴ
φωνοῦϲα τοιάδʼ ἐξονειδίζει κακά,
'ὦ δύϲθεον μίϲημα, ϲοὶ μόνῃ πατὴρ
τέθνηκεν; ἄλλοϲ δʼ οὔτιϲ ἐν πένθει βροτῶν;
κακῶϲ ὄλοιο, μηδέ ϲʼ ἐκ γόων ποτὲ
τῶν νῦν ἀπαλλάξειαν οἱ κάτω θεοί.'
τάδʼ ἐξυβρίζει· πλὴν ὅταν κλύῃ τινὸϲ
ἥξοντʼ Ὀρέϲτην· τηνικαῦτα δʼ ἐμμανὴϲ
βοᾷ παραϲτᾶϲʼ, 'οὐ ϲύ μοι τῶνδʼ αἰτία;
οὐ ϲὸν τόδʼ ἐϲτὶ τοὔργον, ἥτιϲ ἐκ χερῶν
κλέψαϲʼ Ὀρέϲτην τῶν ἐμῶν ὑπεξέθου;
ἀλλʼ ἴϲθι τοι τείϲουϲά γʼ ἀξίαν δίκην.'
τοιαῦθʼ ὑλακτεῖ, ϲὺν δʼ ἐποτρύνει πέλαϲ
ὁ κλεινὸϲ αὐτῇ ταὐτὰ νυμφίοϲ παρών,
ὁ πάντʼ ἄναλκιϲ οὗτοϲ, ἡ πᾶϲα βλάβη,
ὁ ϲὺν γυναιξὶ τὰϲ μάχαϲ ποιούμενοϲ.
ἐγὼ δʼ Ὀρέϲτην τῶνδε προϲμένουϲʼ ἀεὶ
παυϲτῆρʼ ἐφήξειν ἡ τάλαινʼ ἀπόλλυμαι.
μέλλων γὰρ ἀεὶ δρᾶν τι τὰϲ οὔϲαϲ τέ μου
καὶ τὰϲ ἀπούϲαϲ ἐλπίδαϲ διέφθορεν.
ἐν οὖν τοιούτοιϲ οὔτε ϲωφρονεῖν, φίλαι,
οὔτʼ εὐϲεβεῖν πάρεϲτιν· ἀλλʼ ἐν τοῖϲ κακοῖϲ
πολλή ʼϲτʼ ἀνάγκη κἀπιτηδεύειν κακά.
Χο. φέρʼ εἰπέ, πότερον ὄντοϲ Αἰγίϲθου πέλαϲ
λέγειϲ τάδʼ ἡμῖν, ἢ βεβῶτοϲ ἐκ δόμων;
Ηλ. ἦ κάρτα. μὴ δόκει μʼ ἄν, εἴπερ ἦν πέλαϲ,
θυραῖον οἰχνεῖν· νῦν δʼ ἀγροῖϲι τυγχάνει.
Χο. ἦ δὴ ἂν ἐγὼ θαρϲοῦϲα μᾶλλον ἐϲ λόγουϲ
τοὺϲ ϲοὺϲ ἱκοίμην, εἴπερ ὧδε ταῦτʼ ἔχει.
Ηλ. ὡϲ νῦν ἀπόντοϲ ἱϲτόρει· τί ϲοι φίλον;
Χο. καὶ δή ϲʼ ἐρωτῶ, τοῦ καϲιγνήτου τί φήϲ,
ἥξοντοϲ, ἢ μέλλοντοϲ; εἰδέναι θέλω.

Ηλ. φηϲίν γε· φάϲκων δʼ οὐδὲν ὧν λέγει ποεῖ.
Χο. φιλεῖ γὰρ ὀκνεῖν πρᾶγμʼ ἀνὴρ πράϲϲων μέγα.
Ηλ. καὶ μὴν ἔγωγʼ ἔϲωϲʼ ἐκεῖνον οὐκ ὄκνῳ.
Χο. θάρϲει· πέφυκεν ἐϲθλόϲ, ὥϲτʼ ἀρκεῖν φίλοιϲ.
Ηλ. πέποιθʼ, ἐπεί τἂν οὐ μακρὰν ἔζων ἐγώ.
Χο. μὴ νῦν ἔτʼ εἴπῃϲ μηδέν· ὡϲ δόμων ὁρῶ
τὴν ϲὴν ὅμαιμον, ἐκ πατρὸϲ ταὐτοῦ φύϲιν,
Χρυϲόθεμιν, ἔκ τε μητρόϲ, ἐντάφια χεροῖν
φέρουϲαν, οἷα τοῖϲ κάτω νομίζεται.
ΧΡΥϹΟΘΕΜΙϹ τίνʼ αὖ ϲὺ τήνδε πρὸϲ θυρῶνοϲ ἐξόδοιϲ
ἐλθοῦϲα φωνεῖϲ, ὦ καϲιγνήτη, φάτιν,
κοὐδʼ ἐν χρόνῳ μακρῷ διδαχθῆναι θέλειϲ
θυμῷ ματαίῳ μὴ χαρίζεϲθαι κενά;
καίτοι τοϲοῦτόν γʼ οἶδα κἀμαυτήν, ὅτι
ἀλγῶ ʼπὶ τοῖϲ παροῦϲιν· ὥϲτʼ ἄν, εἰ ϲθένοϲ
λάβοιμι, δηλώϲαιμʼ ἂν οἷʼ αὐτοῖϲ φρονῶ.
νῦν δʼ ἐν κακοῖϲ μοι πλεῖν ὑφειμένῃ δοκεῖ,
καὶ μὴ δοκεῖν μὲν δρᾶν τι, πημαίνειν δὲ μή.
τοιαῦτα δʼ ἄλλα καὶ ϲὲ βούλομαι ποεῖν.
καίτοι τὸ μὲν δίκαιον οὐχ ᾗ ʼγὼ λέγω,
ἀλλʼ ᾗ ϲὺ κρίνειϲ. εἰ δʼ ἐλευθέραν με δεῖ
ζῆν, τῶν κρατούντων ἐϲτὶ πάντʼ ἀκουϲτέα.
Ηλ. δεινόν γέ ϲʼ οὖϲαν πατρὸϲ οὗ ϲὺ παῖϲ ἔφυϲ
κείνου λελῆϲθαι, τῆϲ δὲ τικτούϲηϲ μέλειν.
ἅπαντα γάρ ϲοι τἀμὰ νουθετήματα
κείνηϲ διδακτά, κοὐδὲν ἐκ ϲαυτήϲ λέγειϲ.
ἐπεί γʼ ἑλοῦ ϲὺ θἄτερʼ, ἢ φρονεῖν κακῶϲ,
ἢ τῶν φίλων φρονοῦϲα μὴ μνήμην ἔχειν·
ἥτιϲ λέγειϲ μὲν ἀρτίωϲ, ὡϲ εἰ λάβοιϲ
ϲθένοϲ, τὸ τούτων μῖϲοϲ ἐκδείξειαϲ ἄν·
ἐμοῦ δὲ πατρὶ πάντα τιμωρουμένηϲ
οὔτε ξυνέρδειϲ τήν τε δρῶϲαν ἐκτρέπειϲ.
οὐ ταῦτα πρὸϲ κακοῖϲι δειλίαν ἔχει;
ἐπεὶ δίδαξον, ἢ μάθʼ ἐξ ἐμοῦ, τί μοι
κέρδοϲ γένοιτʼ ἂν τῶνδε ληξάϲῃ γόων.
οὐ ζῶ; κακῶϲ μέν, οἶδʼ, ἐπαρκούντωϲ δʼ ἐμοί.
λυπῶ δὲ τούτουϲ, ὥϲτε τῷ τεθνηκότι
τιμὰϲ προϲάπτειν, εἴ τιϲ ἔϲτʼ ἐκεῖ χάριϲ.

ϲὺ δʼ ἡμὶν ἡ μιϲοῦϲα μιϲεῖϲ μὲν λόγῳ,
ἔργῳ δὲ τοῖϲ φονεῦϲι τοῦ πατρὸϲ ξύνει.
ἐγὼ μὲν οὖν οὐκ ἄν ποτʼ, οὐδʼ εἴ μοι τὰ ϲὰ
μέλλοι τιϲ οἴϲειν δῶρʼ, ἐφʼ οἷϲι νῦν χλιδᾷϲ,
τούτοιϲ ὑπεικάθοιμι· ϲοὶ δὲ πλουϲία
τράπεζα κείϲθω καὶ περιρρείτω βίοϲ.
ἐμοὶ γὰρ ἔϲτω τοὐμὲ μὴ λυπεῖν μόνον
βόϲκημα· τῆϲ ϲῆϲ δʼ οὐκ ἐρῶ τιμῆϲ λαχεῖν.
οὐδʼ ἂν ϲύ, ϲώφρων γʼ οὖϲα. νῦν δʼ ἐξὸν πατρὸϲ
πάντων ἀρίϲτου παῖδα κεκλήϲθαι, καλοῦ
τῆϲ μητρόϲ. οὕτω γὰρ φανῇ πλείϲτοιϲ κακή,
θανόντα πατέρα καὶ φίλουϲ προδοῦϲα ϲούϲ.
Χο. μηδὲν πρὸϲ ὀργὴν πρὸϲ θεῶν· ὡϲ τοῖϲ λόγοιϲ
ἔνεϲτιν ἀμφοῖν κέρδοϲ, εἰ ϲὺ μὲν μάθοιϲ
τοῖϲ τῆϲδε χρῆϲθαι, τοῖϲ δὲ ϲοῖϲ αὕτη πάλιν.
Χρ. ἐγὼ μέν, ὦ γυναῖκεϲ, ἠθάϲ εἰμί πωϲ
τῶν τῆϲδε μύθων· οὐδʼ ἂν ἐμνήϲθην ποτέ,
εἰ μὴ κακὸν μέγιϲτον εἰϲ αὐτὴν ἰὸν
ἤκουϲʼ, ὃ ταύτην τῶν μακρῶν ϲχήϲει γόων.
Ηλ. φέρʼ εἰπὲ δὴ τὸ δεινόν. εἰ γὰρ τῶνδέ μοι
μεῖζόν τι λέξειϲ, οὐκ ἂν ἀντείποιμʼ ἔτι.
Χρ. ἀλλʼ ἐξερῶ ϲοι πᾶν ὅϲον κάτοιδʼ ἐγώ.
μέλλουϲι γάρ ϲʼ, εἰ τῶνδε μὴ λήξειϲ γόων,
ἐνταῦθα πέμψειν ἔνθα μή ποθʼ ἡλίου
φέγγοϲ προϲόψῃ, ζῶϲα δʼ ἐν κατηρεφεῖ
ϲτέγῃ χθονὸϲ τῆϲδʼ ἐκτὸϲ ὑμνήϲειϲ κακά.
πρὸϲ ταῦτα φράζου, καί με μή ποθʼ ὕϲτερον
παθοῦϲα μέμψῃ. νῦν γὰρ ἐν καλῷ φρονεῖν.
Ηλ. ἦ ταῦτα δή με καὶ βεβούλευνται ποεῖν;
Χρ. μάλιϲθʼ· ὅταν περ οἴκαδʼ Αἴγιϲθοϲ μόλῃ.
Ηλ. ἀλλʼ ἐξίκοιτο τοῦδέ γʼ οὕνεκʼ ἐν τάχει.
Χρ. τίνʼ, ὦ τάλαινα, τόνδʼ ἐπηράϲω λόγον;
Ηλ. ἐλθεῖν ἐκεῖνον, εἴ τι τῶνδε δρᾶν νοεῖ.
ὅπωϲ πάθῃϲ τί χρῆμα; ποῦ ποτʼ εἶ φρενῶν;
Ηλ. ὅπωϲ ἀφʼ ὑμῶν ὡϲ προϲώτατʼ ἐκφύγω.
Χρ. βίου δὲ τοῦ παρόντοϲ οὐ μνείαν ἔχειϲ;
Ηλ. καλὸϲ γὰρ οὑμὸϲ βίοτοϲ ὥϲτε θαυμάϲαι.

Χρ. ἀλλʼ ἦν ἄν, εἰ ϲύ γʼ εὖ φρονεῖν ἠπίϲταϲο.
Ηλ. μή μʼ ἐκδίδαϲκε τοῖϲ φίλοιϲ εἶναι κακήν.
Χρ. ἀλλʼ οὐ διδάϲκω· τοῖϲ κρατοῦϲι δʼ εἰκαθεῖν.
Ηλ. ϲὺ ταῦτα θώπευʼ· οὐκ ἐμοὺϲ τρόπουϲ λέγειϲ.
Χρ. καλόν γε μέντοι μὴ ξ̓ ἀβουλίαϲ πεϲεῖν.
Ηλ. πεϲούμεθʼ, εἰ χρή, πατρὶ τιμωρούμενοι.
Χρ. πατὴρ δὲ τούτων, οἶδα, ϲυγγνώμην ἔχει.
Ηλ. ταῦτʼ ἐϲτὶ τἄπη πρὸϲ κακῶν ἐπαινέϲαι.
Χρ. ϲὺ δʼ οὐχὶ πείϲῃ καὶ ϲυναινέϲειϲ ἐμοί;
Ηλ. οὐ δῆτα. μή πω νοῦ τοϲόνδʼ εἴην κενή.
Χρ. χωρήϲομαί τἄρʼ οἷπερ ἐϲτάλην ὁδοῦ.
Ηλ. ποῖ δʼ ἐμπορεύῃ; τῷ φέρειϲ τάδʼ ἔμπυρα;
Χρ. μήτηρ με πέμπει πατρὶ τυμβεῦϲαι χοάϲ.
Ηλ. πῶϲ εἶπαϲ; ἦ τῷ δυϲμενεϲτάτῳ βροτῶν;
Χρ. ὃν ἔκτανʼ αὐτή· τοῦτο γὰρ λέξαι θέλειϲ.
Ηλ. ἐκ τοῦ φίλων πειϲθεῖϲα; τῷ τοῦτʼ ἤρεϲεν;
Χρ. ἐκ δείματόϲ του νυκτέρου, δοκεῖν ἐμοί.
Ηλ. ὦ θεοὶ πατρῷοι, ϲυγγένεϲθέ γʼ ἀλλὰ νῦν.
Χρ. ἔχειϲ τι θάρϲοϲ τοῦδε τοῦ τάρβουϲ πέρι;
Ηλ. εἴ μοι λέγοιϲ τὴν ὄψιν, εἴποιμʼ ἂν τότε.
Χρ. ἀλλʼ οὐ κάτοιδα πλὴν ἐπὶ ϲμικρὸν φράϲαι.
Ηλ. λέγʼ ἀλλὰ τοῦτο. πολλά τοι ϲμικροὶ λόγοι
ἔϲφηλαν ἤδη καὶ κατώρθωϲαν βροτούϲ.
Χρ. λόγοϲ τιϲ αὐτήν ἐϲτιν εἰϲιδεῖν πατρὸϲ
τοῦ ϲοῦ τε κἀμοῦ δευτέραν ὁμιλίαν
ἐλθόντοϲ ἐϲ φῶϲ· εἶτα τόνδʼ ἐφέϲτιον
πῆξαι λαβόντα ϲκῆπτρον οὑφόρει ποτὲ
αὐτόϲ, τανῦν δʼ Αἴγιϲθοϲ· ἔκ τε τοῦδʼ ἄνω
βλαϲτεῖν βρύοντα θαλλόν, ᾧ κατάϲκιον
πᾶϲαν γενέϲθαι τὴν Μυκηναίων χθόνα.
τοιαῦτά του παρόντοϲ, ἡνίχʼ Ἡλίῳ
δείκνυϲι τοὔναρ, ἔκλυον ἐξηγουμένου.
πλείω δὲ τούτων οὐ κάτοιδα, πλὴν ὅτι
πέμπει μʼ ἐκείνη τοῦδε τοῦ φόβου χάριν.
[πρόϲ νυν θεῶν ϲε λίϲϲομαι τῶν ἐγγενῶν
ἐμοὶ πιθέϲθαι μηδʼ ἀβουλίᾳ πεϲεῖν·
εἰ γὰρ μʼ ἀπώϲῃ, ϲὺν κακῷ μέτει πάλιν.]
Ηλ. ἀλλʼ, ὦ φίλη, τούτων μὲν ὧν ἔχειϲ χεροῖν
τύμβῳ προϲάψῃϲ μηδέν· οὐ γάρ ϲοι θέμιϲ

οὐδʼ ὅϲιον ἐχθρᾶϲ ἀπὸ γυναικὸϲ ἱϲτάναι
κτερίϲματʼ οὐδὲ λουτρὰ προϲφέρειν πατρί·
ἀλλʼ ἢ πνοαῖϲιν ἢ βαθυϲκαφεῖ κόνει
κρύψον νιν, ἔνθα μή ποτʼ εἰϲ εὐνὴν πατρὸϲ
τούτων πρόϲειϲι μηδέν· ἀλλʼ ὅταν θάνῃ,
κειμήλιʼ αὐτῇ ταῦτα ϲῳζέϲθω κάτω.
ἀρχὴν δʼ ἄν, εἰ μὴ τλημονεϲτάτη γυνὴ
παϲῶν ἔβλαϲτε, τάϲδε δυϲμενεῖϲ χοὰϲ
οὐκ ἄν ποθʼ ὅν γʼ ἔκτεινε τῷδʼ ἐπέϲτεφε.
ϲκέψαι γὰρ εἴ ϲοι προϲφιλῶϲ αὐτῇ δοκεῖ
γέρα τάδʼ οὑν τάφοιϲι δέξεϲθαι νέκυϲ
ὑφʼ ἧϲ θανὼν ἄτιμοϲ ὥϲτε δυϲμενὴϲ
ἐμαϲχαλίϲθη κἀπὶ λουτροῖϲιν κάρᾳ
κηλῖδαϲ ἐξέμαξεν. ἆρα μὴ δοκεῖϲ
λυτήριʼ αὐτῇ ταῦτα τοῦ φόνου φέρειν;
οὐκ ἔϲτιν. ἀλλὰ ταῦτα μὲν μέθεϲ· ϲὺ δὲ
τεμοῦϲα κρατὸϲ βοϲτρύχων ἄκραϲ φόβαϲ
κἀμοῦ ταλαίνηϲ, ϲμικρὰ μὲν τάδʼ, ἀλλʼ ὅμωϲ
ἅχω, δὸϲ αὐτῷ, τήνδε λιπαρῆ τρίχα
καὶ ζῶμα τοὐμὸν οὐ χλιδαῖϲ ἠϲκημένον.
αἰτοῦ δὲ προϲπίτνουϲα γῆθεν εὐμενῆ
ἡμῖν ἀρωγὸν αὐτὸν εἰϲ ἐχθροὺϲ μολεῖν,
καὶ παῖδʼ Ὀρέϲτην ἐξ ὑπερτέραϲ χερὸϲ
ἐχθροῖϲιν αὐτοῦ ζῶντʼ ἐπεμβῆναι ποδί,
ὅπωϲ τὸ λοιπὸν αὐτὸν ἀφνεωτέραιϲ
χερϲὶ ϲτέφωμεν ἢ τανῦν δωρούμεθα.
οἶμαι μὲν οὖν, οἶμαί τι κἀκείνῳ μέλειν
πέμψαι τάδʼ αὐτῇ δυϲπρόϲοπτʼ ὀνείρατα·
ὅμωϲ δʼ, ἀδελφή, ϲοί θʼ ὑπούργηϲον τάδε
ἐμοί τʼ ἀρωγά, τῷ τε φιλτάτῳ βροτῶν
πάντων, ἐν Ἅιδου κειμένῳ κοινῷ πατρί.
Χο. πρὸϲ εὐϲέβειαν ἡ κόρη λέγει· ϲὺ δέ,
εἰ ϲωφρονήϲειϲ, ὦ φίλη, δράϲειϲ τάδε.
Χρ. δράϲω· τὸ γὰρ δίκαιον οὐκ ἔχει λόγον
δυοῖν ἐρίζειν, ἀλλʼ ἐπιϲπεύδει τὸ δρᾶν.
πειρωμένῃ δὲ τῶνδε τῶν ἔργων ἐμοὶ
ϲιγὴ παρʼ ὑμῶν πρὸϲ θεῶν ἔϲτω, φίλαι·

ὡϲ εἰ τάδʼ ἡ τεκοῦϲα πεύϲεται, πικρὰν
δοκῶ με πεῖραν τήνδε τολμήϲειν ἔτι.
Χο.[
ϲτρ.
εἰ μὴ ʼγὼ παράφρων μάντιϲ ἔφυν καὶ
γνώμαϲ λειπομένα ϲοφᾶϲ,
εἶϲιν ἁ πρόμαντιϲ
Δίκα, δίκαια φερομένα χεροῖν κράτη·
μέτειϲιν, ὦ τέκνον, οὐ μακροῦ χρόνου.
ὕπεϲτί μοι θάρϲοϲ
ἁδυπνόων κλύουϲαν
ἀρτίωϲ ὀνειράτων.
οὐ γάρ ποτʼ ἀμναϲτεῖ γʼ ὁ φύ-
ϲαϲ ϲʼ Ἑλλάνων ἄναξ,
οὐδʼ ἁ παλαιὰ χαλκόπλη-
κτοϲ ἀμφήκηϲ γένυϲ,
ἅ νιν κατέπεφνεν αἰϲχίϲταιϲ ἐν αἰκείαιϲ.[
ἀντ.
   ἥξει καὶ πολύπουϲ καὶ πολύχειρ ἁ
δεινοῖϲ κρυπτομένα λόχοιϲ
χαλκόπουϲ Ἐρινύϲ.
ἄλεκτρʼ ἄνυμφα γὰρ ἐπέβα μιαιφόνων
γάμων ἁμιλλήμαθʼ οἷϲιν οὐ θέμιϲ.
πρὸ τῶνδέ τοι θάρϲοϲ
μήποτε μήποθʼ ἡμῖν
ἀψεγὲϲ πελᾶν τέραϲ
τοῖϲ δρῶϲι καὶ ϲυνδρῶϲιν. ἤ-
τοι μαντεῖαι βροτῶν
οὐκ εἰϲὶν ἐν δεινοῖϲ ὀνεί-
ροιϲ οὐδʼ ἐν θεϲφάτοιϲ,
εἰ μὴ τόδε φάϲμα νυκτὸϲ εὖ καταϲχήϲει.
ἐπ.
   ὦ Πέλοποϲ ἁ πρόϲθεν
πολύπονοϲ ἱππεία,
ὡϲ ἔμολεϲ αἰανὴϲ
τᾷδε γᾷ.
εὖτε γὰρ ὁ ποντιϲθεὶϲ
Μυρτίλοϲ ἐκοιμάθη,

παγχρύϲων δίφρων
δυϲτάνοιϲ αἰκείαιϲ
πρόρριζοϲ ἐκριφθείϲ,
οὔ τί πω
ἔλιπεν ἐκ τοῦδʼ οἴκου
πολύπονοϲ αἰκεία.
ΚΛΥΤΑΙΜΗϹΤΡΑ ἀνειμένη μέν, ὡϲ ἔοικαϲ, αὖ ϲτρέφῃ.
οὐ γὰρ πάρεϲτʼ Αἴγιϲθοϲ, ὅϲ ϲʼ ἐπεῖχʼ ἀεὶ
μή τοι θυραίαν γʼ οὖϲαν αἰϲχύνειν φίλουϲ·
νῦν δʼ ὡϲ ἄπεϲτʼ ἐκεῖνοϲ, οὐδὲν ἐντρέπῃ
ἐμοῦ γε· καίτοι πολλὰ πρὸϲ πολλούϲ με δὴ
ἐξεῖπαϲ ὡϲ θραϲεῖα καὶ πέρα δίκηϲ
ἄρχω, καθυβρίζουϲα καὶ ϲὲ καὶ τὰ ϲά.
ἐγὼ δʼ ὕβριν μὲν οὐκ ἔχω, κακῶϲ δέ ϲε
λέγω κακῶϲ κλύουϲα πρὸϲ ϲέθεν θαμά.
πατὴρ γάρ, οὐδὲν ἄλλο, ϲοὶ πρόϲχημʼ ἀεί,
ὡϲ ἐξ ἐμοῦ τέθνηκεν. ἐξ ἐμοῦ· καλῶϲ
ἔξοιδα· τῶνδʼ ἄρνηϲιϲ οὐκ ἔνεϲτί μοι.
ἡ γὰρ Δίκη νιν εἷλεν, οὐκ ἐγὼ μόνη,
ᾗ χρῆν ϲʼ ἀρήγειν, εἰ φρονοῦϲʼ ἐτύγχανεϲ.
ἐπεὶ πατὴρ οὗτοϲ ϲόϲ, ὃν θρηνεῖϲ ἀεί,
τὴν ϲὴν ὅμαιμον μοῦνοϲ Ἑλλήνων ἔτλη
θῦϲαι θεοῖϲιν, οὐκ ἴϲον καμὼν ἐμοὶ
λύπηϲ, ὅτʼ ἔϲπειρʼ, ὥϲπερ ἡ τίκτουϲʼ ἐγώ.
εἶἑν· δίδαξον δή με ⟨τοῦτο⟩· τοῦ χάριν
ἔθυϲεν αὐτήν; πότερον Ἀργείων ἐρεῖϲ;
ἀλλʼ οὐ μετῆν αὐτοῖϲι τήν γʼ ἐμὴν κτανεῖν.
ἀλλʼ ἀντʼ ἀδελφοῦ δῆτα Μενέλεω κτανὼν
τἄμʼ οὐκ ἔμελλε τῶνδέ μοι δώϲειν δίκην;
πότερον ἐκείνῳ παῖδεϲ οὐκ ἦϲαν διπλοῖ,
οὓϲ τῆϲδε μᾶλλον εἰκὸϲ ἦν θνῄϲκειν, πατρὸϲ
καὶ μητρὸϲ ὄνταϲ, ἧϲ ὁ πλοῦϲ ὅδʼ ἦν χάριν;
ἢ τῶν ἐμῶν Ἅιδηϲ τινʼ ἵμερον τέκνων
ἢ τῶν ἐκείνηϲ ἔϲχε δαίϲαϲθαι πλέον;
ἢ τῷ πανώλει πατρὶ τῶν μὲν ἐξ ἐμοῦ
παίδων πόθοϲ παρεῖτο, Μενέλεω δʼ ἐνῆν;
οὐ ταῦτʼ ἀβούλου καὶ κακοῦ γνώμην πατρόϲ;
δοκῶ μέν, εἰ καὶ ϲῆϲ δίχα γνώμηϲ λέγω.

φαίη δʼ ἂν ἡ θανοῦϲά γʼ, εἰ φωνὴν λάβοι.
ἐγὼ μὲν οὖν οὐκ εἰμὶ τοῖϲ πεπραγμένοιϲ
δύϲθυμοϲ· εἰ δὲ ϲοὶ δοκῶ φρονεῖν κακῶϲ,
γνώμην δικαίαν ϲχοῦϲα τοὺϲ πέλαϲ ψέγε.
Ηλ. ἐρεῖϲ μὲν οὐχὶ νῦν γέ μʼ ὡϲ ἄρξαϲά τι
λυπηρὸν εἶτα ϲοῦ τάδʼ ἐξήκουϲʼ ὕπο·
ἀλλʼ ἢν ἐφῇϲ μοι, τοῦ τεθνηκότοϲ θʼ ὕπερ
λέξαιμʼ ἂν ὀρθῶϲ τῆϲ καϲιγνήτηϲ θʼ ὁμοῦ.
Κλ. καὶ μὴν ἐφίημʼ· εἰ δέ μʼ ὧδʼ ἀεὶ λόγουϲ
ἐξῆρχεϲ, οὐκ ἂν ἦϲθα λυπηρὰ κλύειν.
Ηλ. καὶ δὴ λέγω ϲοι. πατέρα φὴϲ κτεῖναι. τίϲ ἂν
τούτου λόγοϲ γένοιτʼ ἂν αἰϲχίων ἔτι,
εἴτʼ οὖν δικαίωϲ εἴτε μή; λέξω δέ ϲοι,
ὡϲ οὐ δίκῃ γʼ ἔκτειναϲ, ἀλλά ϲʼ ἔϲπαϲεν
πειθὼ κακοῦ πρὸϲ ἀνδρόϲ, ᾧ τανῦν ξύνει.
ἐροῦ δὲ τὴν κυναγὸν Ἄρτεμιν τίνοϲ
ποινὰϲ τὰ πολλὰ πνεύματʼ ἔϲχʼ ἐν Αὐλίδι·
ἢ ʼγὼ φράϲω· κείνηϲ γὰρ οὐ θέμιϲ μαθεῖν.
πατήρ ποθʼ οὑμόϲ, ὡϲ ἐγὼ κλύω, θεᾶϲ
παίζων κατʼ ἄλϲοϲ ἐξεκίνηϲεν ποδοῖν
ϲτικτὸν κεράϲτην ἔλαφον, οὗ κατὰ ϲφαγὰϲ
ἐκκομπάϲαϲ ἔποϲ τι τυγχάνει βαλών.
κἀκ τοῦδε μηνίϲαϲα Λητῴα κόρη
κατεῖχʼ Ἀχαιούϲ, ἕωϲ πατὴρ ἀντίϲταθμον
τοῦ θηρὸϲ ἐκθύϲειε τὴν αὑτοῦ κόρην.
ὧδʼ ἦν τὰ κείνηϲ θύματʼ· οὐ γὰρ ἦν λύϲιϲ
ἄλλη ϲτρατῷ πρὸϲ οἶκον οὐδʼ εἰϲ Ἴλιον.
ἀνθʼ ὧν βιαϲθεὶϲ πολλά τʼ ἀντιβὰϲ μόλιϲ
ἔθυϲεν αὐτήν, οὐχὶ Μενέλεω χάριν.
εἰ δʼ οὖν, ἐρῶ γὰρ καὶ τὸ ϲόν, κεῖνον θέλων
ἐπωφελῆϲαι ταῦτʼ ἔδρα, τούτου θανεῖν
χρῆν αὐτὸν οὕνεκʼ ἐκ ϲέθεν; ποίῳ νόμῳ;
ὅρα τιθεῖϲα τόνδε τὸν νόμον βροτοῖϲ
μὴ πῆμα ϲαυτῇ καὶ μετάγνοιαν τίθηϲ.
εἰ γὰρ κτενοῦμεν ἄλλον ἀντʼ ἄλλου, ϲύ τοι
πρώτη θάνοιϲ ἄν, εἰ δίκηϲ γε τυγχάνοιϲ.
ἀλλʼ εἰϲόρα μὴ ϲκῆψιν οὐκ οὖϲαν τίθηϲ.

εἰ γὰρ θέλειϲ, δίδαξον ἀνθʼ ὅτου τανῦν
αἴϲχιϲτα πάντων ἔργα δρῶϲα τυγχάνειϲ,
ἥτιϲ ξυνεύδειϲ τῷ παλαμναίῳ, μεθʼ οὗ
πατέρα τὸν ἀμὸν πρόϲθεν ἐξαπώλεϲαϲ,
καὶ παιδοποιεῖϲ, τοὺϲ δὲ πρόϲθεν εὐϲεβεῖϲ
κἀξ εὐϲεβῶν βλαϲτόνταϲ ἐκβαλοῦϲʼ ἔχειϲ.
πῶϲ ταῦτʼ ἐπαινέϲαιμʼ ἄν; ἢ καὶ ταῦτʼ ἐρεῖϲ
ὡϲ τῆϲ θυγατρὸϲ ἀντίποινα λαμβάνειϲ;
αἰϲχρῶϲ δʼ, ἐάν περ καὶ λέγῃϲ. οὐ γὰρ καλὸν
ἐχθροῖϲ γαμεῖϲθαι τῆϲ θυγατρὸϲ οὕνεκα.
ἀλλʼ οὐ γὰρ οὐδὲ νουθετεῖν ἔξεϲτί ϲε,
ἣ πᾶϲαν ἵηϲ γλῶϲϲαν ὡϲ τὴν μητέρα
κακοϲτομοῦμεν. καί ϲʼ ἔγωγε δεϲπότιν
ἢ μητέρʼ οὐκ ἔλαϲϲον εἰϲ ἡμᾶϲ νέμω,
ἣ ζῶ βίον μοχθηρόν, ἔκ τε ϲοῦ κακοῖϲ
πολλοῖϲ ἀεὶ ξυνοῦϲα τοῦ τε ϲυννόμου.
ὁ δʼ ἄλλοϲ ἔξω, χεῖρα ϲὴν μόλιϲ φυγών,
τλήμων Ὀρέϲτηϲ δυϲτυχῆ τρίβει βίον·
ὃν πολλὰ δή μέ ϲοι τρέφειν μιάϲτορα
ἐπῃτιάϲω· καὶ τόδʼ, εἴπερ ἔϲθενον,
ἔδρων ἄν, εὖ τοῦτʼ ἴϲθι. τοῦδέ γʼ οὕνεκα
κήρυϲϲέ μʼ εἰϲ ἅπανταϲ, εἴτε χρῇϲ κακὴν
εἴτε ϲτόμαργον εἴτʼ ἀναιδείαϲ πλέαν.
εἰ γὰρ πέφυκα τῶνδε τῶν ἔργων ἴδριϲ,
ϲχεδόν τι τὴν ϲὴν οὐ καταιϲχύνω φύϲιν.
Χο.             *      *      *      *      *
ὁρῶ μένοϲ πνέουϲαν· εἰ δὲ ϲὺν δίκῃ
ξύνεϲτι, τοῦδε φροντίδʼ οὐκέτʼ εἰϲορῶ.
Κλ. ποίαϲ δʼ ἐμοὶ δεῖ πρόϲ γε τήνδε φροντίδοϲ,
ἥτιϲ τοιαῦτα τὴν τεκοῦϲαν ὕβριϲεν,
καὶ ταῦτα τηλικοῦτοϲ; ἆρά ϲοι δοκεῖ
χωρεῖν ἂν ἐϲ πᾶν ἔργον αἰϲχύνηϲ ἄτερ;
Κλ. εὖ νυν ἐπίϲτω τῶνδέ μʼ αἰϲχύνην ἔχειν,
κεἰ μὴ δοκῶ ϲοι· μανθάνω δʼ ὁθούνεκα
ἔξωρα πράϲϲω κοὐκ ἐμοὶ προϲεικότα.
ἀλλʼ ἡ γὰρ ἐκ ϲοῦ δυϲμένεια καὶ τὰ ϲὰ
ἔργʼ ἐξαναγκάζει με ταῦτα δρᾶν βίᾳ·
αἰϲχροῖϲ γὰρ αἰϲχρὰ πράγματʼ ἐκδιδάϲκεται.
Κλ. ὦ θρέμμʼ ἀναιδέϲ, ἦ ϲʼ ἐγὼ καὶ τἄμʼ ἔπη

καὶ τἄργα τἀμὰ πόλλʼ ἄγαν λέγειν ποεῖ.
Ηλ. ϲύ τοι λέγειϲ νιν, οὐκ ἐγώ. ϲὺ γὰρ ποεῖϲ
τοὔργον· τὰ δʼ ἔργα τοὺϲ λόγουϲ εὑρίϲκεται.
Ηλ. ἀλλʼ οὐ μὰ τὴν δέϲποιναν Ἄρτεμιν θράϲουϲ
τοῦδʼ οὐκ ἀλύξειϲ, εὖτʼ ἂν Αἴγιϲθοϲ μόλῃ.
Ηλ. ὁρᾷϲ; πρὸϲ ὀργὴν ἐκφέρῃ, μεθεῖϲά με
λέγειν ἃ χρῄζοιμʼ, οὐδʼ ἐπίϲταϲαι κλύειν.
Κλ. οὔκουν ἐάϲειϲ οὐδʼ ὑπʼ εὐφήμου βοῆϲ
θῦϲαί μʼ, ἐπειδὴ ϲοί γʼ ἐφῆκα πᾶν λέγειν;
Ηλ. ἐῶ, κελεύω, θῦε, μηδʼ ἐπαιτιῶ
τοὐμὸν ϲτόμʼ· ὡϲ οὐκ ἂν πέρα λέξαιμʼ ἔτι.
Κλ. ἔπαιρε δὴ ϲὺ θύμαθʼ ἡ παροῦϲά μοι
πάγκαρπʼ, ἄνακτι τῷδʼ ὅπωϲ λυτηρίουϲ
εὐχὰϲ ἀνάϲχω δειμάτων, ἃ νῦν ἔχω.
κλύοιϲ ἂν ἤδη, Φοῖβε προϲτατήριε,
κεκρυμμένην μου βάξιν. οὐ γὰρ ἐν φίλοιϲ
ὁ μῦθοϲ, οὐδὲ πᾶν ἀναπτύξαι πρέπει
πρὸϲ φῶϲ παρούϲηϲ τῆϲδε πληϲίαϲ ἐμοί,
μὴ ϲὺν φθόνῳ τε καὶ πολυγλώϲϲῳ βοῇ
ϲπείρῃ ματαίαν βάξιν εἰϲ πᾶϲαν πόλιν.
ἀλλʼ ὧδʼ ἄκουε· τῇδε γὰρ κἀγὼ φράϲω.
ἃ γὰρ προϲεῖδον νυκτὶ τῇδε φάϲματα
διϲϲῶν ὀνείρων, ταῦτά μοι, Λύκειʼ ἄναξ,
εἰ μὲν πέφηνεν ἐϲθλά, δὸϲ τελεϲφόρα,
εἰ δʼ ἐχθρά, τοῖϲ ἐχθροῖϲιν ἔμπαλιν μέθεϲ·
καὶ μή με πλούτου τοῦ παρόντοϲ εἴ τινεϲ
δόλοιϲι βουλεύουϲιν ἐκβαλεῖν, ἐφῇϲ,
ἀλλʼ ὧδέ μʼ αἰεὶ ζῶϲαν ἀβλαβεῖ βίῳ
δόμουϲ Ἀτρειδῶν ϲκῆπτρά τʼ ἀμφέπειν τάδε,
φίλοιϲί τε ξυνοῦϲαν οἷϲ ξύνειμι νῦν,
εὐημεροῦϲαν καὶ τέκνων ὅϲων ἐμοὶ
δύϲνοια μὴ πρόϲεϲτιν ἢ λύπη πικρά.
ταῦτʼ, ὦ Λύκειʼ Ἄπολλον, ἵλεωϲ κλυὼν
δὸϲ πᾶϲιν ἡμῖν ὥϲπερ ἐξαιτούμεθα.
τὰ δʼ ἄλλα πάντα καὶ ϲιωπώϲηϲ ἐμοῦ
ἐπαξιῶ ϲε δαίμονʼ ὄντʼ ἐξειδέναι·
τοὺϲ ἐκ Διὸϲ γὰρ εἰκόϲ ἐϲτι πάνθʼ ὁρᾶν.
Πα. ξέναι γυναῖκεϲ, πῶϲ ἂν εἰδείην ϲαφῶϲ

εἰ τοῦ τυράννου δώματ' Αἰγίϲθου τάδε;
Χο. τάδʼ ἐϲτίν, ὦ ξένʼ· αὐτὸϲ ᾔκαϲαϲ καλῶϲ.
Πα. ἦ καὶ δάμαρτα τήνδʼ ἐπεικάζων κυρῶ
κείνου; πρέπει γὰρ ὡϲ τύραννοϲ εἰϲορᾶν.
Χο. μάλιϲτα πάντων· ἥδε ϲοι κείνη πάρα.
Πα. ὦ χαῖρʼ, ἄναϲϲα. ϲοὶ φέρων ἥκω λόγουϲ
ἡδεῖϲ φίλου παρʼ ἀνδρὸϲ Αἰγίϲθῳ θʼ ὁμοῦ.
Κλ. ἐδεξάμην τὸ ῥηθέν· εἰδέναι δέ ϲου
πρώτιϲτα χρῄζω τίϲ ϲʼ ἀπέϲτειλεν βροτῶν.
Πα. Φανοτεὺϲ ὁ Φωκεύϲ, πρᾶγμα πορϲύνων μέγα.
Κλ. τὸ ποῖον, ὦ ξένʼ; εἰπέ. παρὰ φίλου γὰρ ὢν
ἀνδρόϲ, ϲάφʼ οἶδα, προϲφιλεῖϲ λέξειϲ λόγουϲ.
Πα. τέθνηκʼ Ὀρέϲτηϲ· ἐν βραχεῖ ξυνθεὶϲ λέγω.
Ηλ. οἲ ʼγὼ τάλαινʼ, ὄλωλα τῇδʼ ἐν ἡμέρᾳ.
Κλ. τί φήϲ, τί φήϲ, ὦ ξεῖνε; μὴ ταύτηϲ κλύε.
Πα. θανόντʼ Ὀρέϲτην νῦν τε καὶ πάλαι λέγω.
Ηλ. ἀπωλόμην δύϲτηνοϲ, οὐδέν εἰμʼ ἔτι.
Κλ. ϲὺ μὲν τὰ ϲαυτῆϲ πρᾶϲϲʼ, ἐμοὶ δὲ ϲὺ, ξένε,
τἀληθὲϲ εἰπέ, τῷ τρόπῳ διόλλυται;
Πα. κἀπεμπόμην πρὸϲ ταῦτα καὶ τὸ πᾶν φράϲω.
κεῖνοϲ γὰρ ἐλθὼν ἐϲ τὸ κλεινὸν Ἑλλάδοϲ
πρόϲχημʼ ἀγῶνοϲ Δελφικῶν ἄθλων χάριν,
ὅτʼ ᾔϲθετʼ ἀνδρὸϲ ὀρθίων γηρυμάτων
δρόμον προκηρύξαντοϲ, οὗ πρώτη κρίϲιϲ,
εἰϲῆλθε λαμπρόϲ, πᾶϲι τοῖϲ ἐκεῖ ϲέβαϲ·
δρόμου δʼ ἰϲώϲαϲ τῇ φύϲει τὰ τέρματα
νίκηϲ ἔχων ἐξῆλθε πάντιμον γέραϲ.
χὤπωϲ μὲν ἐν παύροιϲι πολλά ϲοι λέγω,
οὐκ οἶδα τοιοῦδʼ ἀνδρὸϲ ἔργα καὶ κράτη·
ἓν δʼ ἴϲθʼ· ὅϲων γὰρ εἰϲεκήρυξαν βραβῆϲ,
[†δρόμων διαύλων πένταθλʼ ἃ νομίζεται, †]
τούτων ἐνεγκὼν πάντα τἀπινίκια
ὠλβίζετʼ, Ἀργεῖοϲ μὲν ἀνακαλούμενοϲ,
ὄνομα δʼ Ὀρέϲτηϲ, τοῦ τὸ κλεινὸν Ἑλλάδοϲ
Ἀγαμέμνονοϲ ϲτράτευμʼ ἀγείραντόϲ ποτε.
καὶ ταῦτα μὲν τοιαῦθʼ· ὅταν δέ τιϲ θεῶν
βλάπτῃ, δύναιτʼ ἂν οὐδʼ ἂν ἰϲχύων φυγεῖν.

κεῖνοϲ γὰρ ἄλληϲ ἡμέραϲ, ὅθʼ ἱππικῶν
ἦν ἡλίου τέλλοντοϲ ὠκύπουϲ ἀγών,
εἰϲῆλθε πολλῶν ἁρματηλατῶν μέτα.
εἷϲ ἦν Ἀχαιόϲ, εἷϲ ἀπὸ Ϲπάρτηϲ, δύο
Λίβυεϲ ζυγωτῶν ἁρμάτων ἐπιϲτάται·
κἀκεῖνοϲ ἐν τούτοιϲι Θεϲϲαλὰϲ ἔχων
ἵππουϲ, ὁ πέμπτοϲ· ἕκτοϲ ἐξ Αἰτωλίαϲ
ξανθαῖϲι πώλοιϲ· ἕβδομοϲ Μάγνηϲ ἀνήρ·
ὁ δʼ ὄγδοοϲ λεύκιπποϲ, Αἰνιὰν γένοϲ·
ἔνατοϲ Ἀθηνῶν τῶν θεοδμήτων ἄπο·
Βοιωτὸϲ ἄλλοϲ, δέκατον ἐκπληρῶν ὄχον.
ϲτάντεϲ δʼ ὅθʼ αὐτοὺϲ οἱ τεταγμένοι βραβῆϲ
κλήροιϲ ἔπηλαν καὶ κατέϲτηϲαν δίφρουϲ,
χαλκῆϲ ὑπαὶ ϲάλπιγγοϲ ᾖξαν· οἱ δʼ ἅμα
ἵπποιϲ ὁμοκλήϲαντεϲ ἡνίαϲ χεροῖν
ἔϲειϲαν· ἐν δὲ πᾶϲ ἐμεϲτώθη δρόμοϲ
κτύπου κροτητῶν ἁρμάτων· κόνιϲ δʼ ἄνω
φορεῖθʼ· ὁμοῦ δὲ πάντεϲ ἀναμεμειγμένοι
φείδοντο κέντρων οὐδέν, ὡϲ ὑπερβάλοι
χνόαϲ τιϲ αὐτῶν καὶ φρυάγμαθʼ ἱππικά.
ὁμοῦ γὰρ ἀμφὶ νῶτα καὶ τροχῶν βάϲειϲ
ἤφριζον, εἰϲέβαλλον ἱππικαὶ πνοαί.
κείνοϲ δʼ ὑπʼ αὐτὴν ἐϲχάτην ϲτήλην ἔχων
ἔχριμπτʼ ἀεὶ ϲύριγγα, δεξιὸν δʼ ἀνεὶϲ
ϲειραῖον ἵππον εἶργε τὸν προϲκείμενον.
καὶ πρὶν μὲν ὀρθοὶ πάντεϲ ἕϲταϲαν δίφροιϲ·
ἔπειτα δʼ Αἰνιᾶνοϲ ἀνδρὸϲ ἄϲτομοι
πῶλοι βίᾳ φέρουϲιν, ἐκ δʼ ὑποϲτροφῆϲ
τελοῦντεϲ ἕκτον ἕβδομόν τʼ ἤδη δρόμον
μέτωπα ϲυμπαίουϲι Βαρκαίοιϲ ὄχοιϲ·
κἀντεῦθεν ἄλλοϲ ἄλλον ἐξ ἑνὸϲ κακοῦ
ἔθραυε κἀνέπιπτε, πᾶν δʼ ἐπίμπλατο
ναυαγίων Κριϲαῖον ἱππικῶν πέδον.
γνοὺϲ δʼ οὑξ Ἀθηνῶν δεινὸϲ ἡνιοϲτρόφοϲ
ἔξω παραϲπᾷ κἀνοκωχεύει παρεὶϲ
κλύδωνʼ ἔφιππον ἐν μέϲῳ κυκώμενον.
ἤλαυνε δʼ ἔϲχατοϲ μέν, ὑϲτέραϲ ἔχων
πώλουϲ, Ὀρέϲτηϲ, τῷ τέλει πίϲτιν φέρων·
ὅπωϲ δʼ ὁρᾷ μόνον νιν ἐλλελειμμένον,

ὀξὺν διʼ ὤτων κέλαδον ἐνϲείϲαϲ θοαῖϲ
πώλοιϲ διώκει, κἀξιϲώϲαντε ζυγὰ
ἠλαυνέτην, τότʼ ἄλλοϲ, ἄλλοθʼ ἅτεροϲ
κάρα προβάλλων ἱππικῶν ὀχημάτων.
καὶ τοὺϲ μὲν ἄλλουϲ πάνταϲ ἀϲφαλὴϲ δρόμουϲ
ὠρθοῦθʼ ὁ τλήμων ὀρθὸϲ ἐξ ὀρθῶν δίφρων·
ἔπειτα λύων ἡνίαν ἀριϲτερὰν
κάμπτοντοϲ ἵππου λανθάνει ϲτήλην ἄκραν
παίϲαϲ· ἔθραυϲε δʼ ἄξονοϲ μέϲαϲ χνόαϲ,
κἀξ ἀντύγων ὤλιϲθε· ϲὺν δʼ ἑλίϲϲεται
τμητοῖϲ ἱμᾶϲι· τοῦ δὲ πίπτοντοϲ πέδῳ
πῶλοι διεϲπάρηϲαν ἐϲ μέϲον δρόμον.
ϲτρατὸϲ δʼ ὅπωϲ ὁρᾷ νιν ἐκπεπτωκότα
δίφρων, ἀνωτότυξε τὸν νεανίαν,
οἷʼ ἔργα δράϲαϲ οἷα λαγχάνει κακά,
φορούμενοϲ πρὸϲ οὖδαϲ, ἄλλοτʼ οὐρανῷ
ϲκέλη προφαίνων, ἔϲτε νιν διφρηλάται,
μόλιϲ καταϲχεθόντεϲ ἱππικὸν δρόμον,
ἔλυϲαν αἱματηρόν, ὥϲτε μηδένα
γνῶναι φίλων ἰδόντʼ ἂν ἄθλιον δέμαϲ.
καί νιν πυρᾷ κέαντεϲ εὐθὺϲ ἐν βραχεῖ
χαλκῷ μέγιϲτον ϲῶμα δειλαίαϲ ϲποδοῦ
φέρουϲιν ἄνδρεϲ Φωκέων τεταγμένοι,
ὅπωϲ πατρῴαϲ τύμβον ἐκλάχῃ χθονόϲ.
τοιαῦτά ϲοι ταῦτʼ ἐϲτὶν, ὡϲ μὲν ἐν λόγοιϲ
ἀλγεινά, τοῖϲ δʼ ἰδοῦϲιν, οἵπερ εἴδομεν,
μέγιϲτα πάντων ὧν ὄπωπʼ ἐγὼ κακῶν.
Χο. φεῦ φεῦ·τὸ πᾶν δὴ δεϲπόταιϲι τοῖϲ πάλαι
πρόρριζον, ὡϲ ἔοικεν, ἔφθαρται γένοϲ.
Κλ. ὦ Ζεῦ, τί ταῦτα, πότερον εὐτυχῆ λέγω,
ἢ δεινὰ μέν, κέρδη δέ; λυπηρῶϲ δʼ ἔχει,
εἰ τοῖϲ ἐμαυτῆϲ τὸν βίον ϲῴζω κακοῖϲ.
Πα. τί δʼ ὧδʼ ἀθυμεῖϲ, ὦ γύναι, τῷ νῦν λόγῳ;
Κλ. δεινὸν τὸ τίκτειν ἐϲτίν· οὐδὲ γὰρ κακῶϲ
πάϲχοντι μῖϲοϲ ὧν τέκῃ προϲγίγνεται.
Πα. μάτην ἄρʼ ἡμεῖϲ, ὡϲ ἔοικεν, ἥκομεν.
Κλ. οὔτοι μάτην γε. πῶϲ γὰρ ἂνμάτην λέγοιϲ;

εἴ μοι θανόντοϲ πίϲτʼ ἔχων τεκμήρια
προϲῆλθεϲ, ὅϲτιϲ τῆϲ ἐμῆϲ ψυχῆϲ γεγώϲ,
μαϲτῶν ἀποϲτὰϲ καὶ τροφῆϲ ἐμῆϲ, φυγὰϲ
ἀπεξενοῦτο· καί μʼ, ἐπεὶ τῆϲδε χθονὸϲ
ἐξῆλθεν, οὐκέτʼ εἶδεν· ἐγκαλῶν δέ μοι
φόνουϲ πατρῴουϲ δείνʼ ἐπηπείλει τελεῖν·
ὥϲτʼ οὔτε νυκτὸϲ ὕπνον οὔτʼ ἐξ ἡμέραϲ
ἐμὲ ϲτεγάζειν ἡδύν, ἀλλʼ ὁ προϲτατῶν
χρόνοϲ διῆγέ μʼ αἰὲν ὡϲ θανουμένην.
νῦν δʼ—ἡμέρᾳ γὰρ τῇδʼ ἀπηλλάγην φόβου
πρὸϲ τῆϲδʼ ἐκείνου θʼ· ἥδε γὰρ μείζων βλάβη
ξύνοικοϲ ἦν μοι, τοὐμὸν ἐκπίνουϲʼ ἀεὶ
ψυχῆϲ ἄκρατον αἷμα—νῦν δʼ ἕκηλά που
τῶν τῆϲδʼ ἀπειλῶν οὕνεχʼ ἡμερεύϲομεν.
Ηλ. οἴμοι τάλαινα· νῦν γὰρ οἰμῶξαι πάρα,
Ὀρέϲτα, τὴν ϲὴν ξυμφοράν, ὅθʼ ὧδʼ ἔχων
πρὸϲ τῆϲδʼ ὑβρίζῃ μητρόϲ. ἆρʼ ἔχω καλῶϲ;
Κλ. οὔτοι ϲύ· κεῖνοϲ δʼ ὡϲ ἔχει καλῶϲ ἔχει.
Ηλ. ἄκουε, Νέμεϲι τοῦ θανόντοϲ ἀρτίωϲ.
Κλ. ἤκουϲεν ὧν δεῖ κἀπεκύρωϲεν καλῶϲ.
Ηλ. ὕβριζε· νῦν γὰρ εὐτυχοῦϲα τυγχάνειϲ.
Κλ. οὔκουν Ὀρέϲτηϲ καὶ ϲὺ παύϲετον τάδε;
Ηλ. πεπαύμεθʼ ἡμεῖϲ, οὐχ ὅπωϲ ϲὲ παύϲομεν.
Κλ. πολλῶν ἂν ἥκοιϲ, ὦ ξένʼ, ἄξιοϲ φίλοϲ,
εἰ τήνδʼ ἔπαυϲαϲ τῆϲ πολυγλώϲϲου βοῆϲ.
Πα. οὔκουν ἀποϲτείχοιμʼ ἄν, εἰ τάδʼ εὖ κυρεῖ;
Κλ. ἥκιϲτʼ· ἐπείπερ οὔτʼ ἐμοῦ κατάξιʼ ἂν
πράξειαϲ οὔτε τοῦ πορεύϲαντοϲ ξένου.
ἀλλʼ εἴϲιθʼ εἴϲω· τήνδε δʼ ἔκτοθεν βοᾶν
ἔα τά θʼ αὑτῆϲ καὶ τὰ τῶν φίλων κακά.
Ηλ. ἆρʼ ὑμὶν ὡϲ ἀλγοῦϲα κὠδυνωμένη
δεινῶϲ δακρῦϲαι κἀπικωκῦϲαι δοκεῖ
τὸν υἱὸν ἡ δύϲτηνοϲ ὧδʼ ὀλωλότα;
ἀλλʼ ἐγγελῶϲα φροῦδοϲ. ὢ τάλαινʼ ἐγώ·
Ὀρέϲτα φίλταθʼ, ὥϲ μʼ ἀπώλεϲαϲ θανών.
ἀποϲπάϲαϲ γὰρ τῆϲ ἐμῆϲ οἴχῃ φρενὸϲ
αἵ μοι μόναι παρῆϲαν ἐλπίδων ἔτι,
ϲὲ πατρὸϲ ἥξειν ζῶντα τιμωρόν ποτε
κἀμοῦ ταλαίνηϲ. νῦν δὲ ποῖ με χρὴ μολεῖν;

μόνη γάρ εἰμι, ϲοῦ τʼ ἀπεϲτερημένη
καὶ πατρόϲ. ἤδη δεῖ με δουλεύειν πάλιν
ἐν τοῖϲιν ἐχθίϲτοιϲιν ἀνθρώπων ἐμοί,
φονεῦϲι πατρόϲ. ἆρά μοι καλῶϲ ἔχει;
ἀλλʼ οὔ τι μὴν ἔγωγε τοῦ λοιποῦ χρόνου
ἔϲομαι ξύνοικοϲ, ἀλλὰ τῇδε πρὸϲ πύλῃ
παρεῖϲʼ ἐμαυτὴν ἄφιλοϲ αὐανῶ βίον.
πρὸϲ ταῦτα καινέτω τιϲ, εἰ βαρύνεται,
τῶν ἔνδον ὄντων· ὡϲ χάριϲ μέν, ἢν κτάνῃ,
λύπη δʼ, ἐὰν ζῶ· τοῦ βίου δʼ οὐδεὶϲ πόθοϲ.
Χο.
[ϲτρ. α
ποῦ ποτε κεραυνοὶ Διόϲ, ἢ ποῦ
φαέθων Ἅλιοϲ, εἰ ταῦτʼ ἐφορῶντεϲ
κρύπτουϲιν ἕκηλοι;
Ηλ. ἒ ἔ, αἰαῖ.
Χο. ὦ παῖ, τί δακρύειϲ;
Ηλ. φεῦ.
Χο. μηδὲν μέγʼ ἀύϲῃϲ.
Ηλ. ἀπολεῖϲ.
Χο. πῶϲ;
Ηλ. εἰ τῶν φανερῶϲ οἰχομένων
εἰϲ Ἀίδαν ἐλπίδʼ ὑποίϲειϲ, κατʼ ἐμοῦ τακομέναϲ
μᾶλλον ἐπεμβάϲῃ.
Χο.
[ἀντ. α
οἶδα γὰρ ἄνακτʼ Ἀμφιάρεων χρυ-
ϲοδέτοιϲ ἕρκεϲι κρυφθέντα γυναικῶν
καὶ νῦν ὑπὸ γαίαϲ—
Ηλ. ἒ ἔ, ἰώ.
Χο. πάμψυχοϲ ἀνάϲϲει.
Ηλ. φεῦ.
Χο. φεῦ δῆτʼ· ὀλοὰ γὰρ—
Ηλ. δάμαρ ἦν.
Χο. ναί.
Ηλ. οἶδʼ οἶδʼ· ἐφάνη γὰρ μελέτωρ

ἀμφὶ τὸν ἐν πένθει· ἐμοὶ δʼ οὔτιϲ ἔτʼ ἔϲθʼ· ὃϲ γὰρ ἔτʼ ἦν,
φροῦδοϲ ἀναρπαϲθείϲ.
Χο.
[ϲτρ. β
δειλαία δειλαίων κυρεῖϲ.
Ηλ. κἀγὼ τοῦδʼ ἴϲτωρ, ὑπερίϲτωρ,
πανϲύρτῳ παμμήνῳ πολλῶν
δεινῶν ϲτυγνῶν τʼ αἰῶνι.
Χο. εἴδομεν ἃ θροεῖϲ.
Ηλ. μή μέ νυν μηκέτι
παραγάγῃϲ, ἵνʼ οὐ—
Χο. τί φήϲ;
Ηλ. πάρειϲιν ἐλπίδων ἔτι κοινοτόκων
εὐπατριδᾶν ἀρωγαί.
Χο.
[ἀντ. β
πᾶϲιν θνατοῖϲ ἔφυ μόροϲ.
Ηλ. ἦ καὶ χαλάργοιϲ ἐν ἁμίλλαιϲ
οὕτωϲ, ὡϲ κείνῳ δυϲτάνῳ,
τμητοῖϲ ὁλκοῖϲ ἐγκῦρϲαι;
Χο. ἄϲκοποϲ ἁ λώβα.
Ηλ. πῶϲ γὰρ οὔκ; εἰ ξένοϲ
ἄτερ ἐμᾶν χερῶν—
Χο. παπαῖ.
Ηλ. κέκευθεν, οὔτε του τάφου ἀντιάϲαϲ
οὔτε γόων παρʼ ἡμῶν.
Χρ. ὑφʼ ἡδονῆϲ τοι, φιλτάτη, διώκομαι
τὸ κόϲμιον μεθεῖϲα ϲὺν τάχει μολεῖν.
φέρω γὰρ ἡδονάϲ τε κἀνάπαυλαν ὧν
πάροιθεν εἶχεϲ καὶ κατέϲτενεϲ κακῶν.
Ηλ. πόθεν δʼ ἂν εὕροιϲ τῶν ἐμῶν ϲὺ πημάτων
ἄρηξιν, οἷϲ ἴαϲιϲ οὐκ ἔνεϲτʼ ἔτι;
Χρ. πάρεϲτʼ Ὀρέϲτηϲ ἡμίν, ἴϲθι τοῦτʼ ἐμοῦ
κλύουϲʼ, ἐναργῶϲ, ὥϲπερ εἰϲορᾷϲ ἐμέ.
Ηλ. ἀλλʼ ἦ μέμηναϲ, ὦ τάλαινα, κἀπὶ τοῖϲ
ϲαυτῆϲ κακοῖϲι κἀπὶ τοῖϲ ἐμοῖϲ γελᾷϲ;

Χρ. μὰ τὴν πατρῴαν ἑϲτίαν, ἀλλʼ οὐχ ὕβρει
λέγω τάδʼ, ἀλλʼ ἐκεῖνον ὡϲ παρόντα νῷν.
Ηλ. οἴμοι τάλαινα· καὶ τίνοϲ βροτῶν λόγον
τόνδʼ εἰϲακούϲαϲʼ ὧδε πιϲτεύειϲ ἄγαν;
Χρ. ἐγὼ μὲν ἐξ ἐμοῦ τε κοὐκ ἄλλου ϲαφῆ
ϲημεῖʼ ἰδοῦϲα τῷδε πιϲτεύω λόγῳ.
Ηλ. τίνʼ, ὦ τάλαινʼ, ἰδοῦϲα πίϲτιν; ἐϲ τί μοι
βλέψαϲα θάλπῃ τῷδʼ ἀνηφαίϲτῳ πυρί;
Χρ. πρόϲ νυν θεῶν ἄκουϲον, ὡϲ μαθοῦϲά μου
τὸ λοιπὸν ἢ φρονοῦϲαν ἢ μώραν λέγῃϲ.
Ηλ. ϲὺ δʼ οὖν λέγʼ, εἴ ϲοι τῷ λόγῳ τιϲ ἡδονή.
Χρ. καὶ δὴ λέγω ϲοι πᾶν ὅϲον κατειδόμην.
ἐπεὶ γὰρ ἦλθον πατρὸϲ ἀρχαῖον τάφον,
ὁρῶ κολώνηϲ ἐξ ἄκραϲ νεορρύτουϲ
πηγὰϲ γάλακτοϲ καὶ περιϲτεφῆ κύκλῳ
πάντων ὅϲʼ ἔϲτιν ἀνθέων θήκην πατρόϲ.
ἰδοῦϲα δʼ ἔϲχον θαῦμα, καὶ περιϲκοπῶ
μή πού τιϲ ἡμῖν ἐγγὺϲ ἐγχρίμπτει βροτῶν.
ὡϲ δʼ ἐν γαλήνῃ πάντʼ ἐδερκόμην τόπον,
τύμβου προϲεῖρπον ἆϲϲον· ἐϲχάτηϲ δʼ ὁρῶ
πυρᾶϲ νεώρη βόϲτρυχον τετμημένον·
κεὐθὺϲ τάλαινʼ ὡϲ εἶδον, ἐμπαίει τί μοι
ψυχῇ ϲύνηθεϲ ὄμμα, φιλτάτου βροτῶν
πάντων Ὀρέϲτου τοῦθʼ ὁρᾶν τεκμήριον·
καὶ χερϲὶ βαϲτάϲαϲα δυϲφημῶ μὲν οὔ,
χαρᾷ δὲ πίμπλημʼ εὐθὺϲ ὄμμα δακρύων.
καὶ νῦν θʼ ὁμοίωϲ καὶ τότʼ ἐξεπίϲταμαι
μή του τόδʼ ἀγλάιϲμα πλὴν κείνου μολεῖν.
τῷ γὰρ προϲήκει πλήν γʼ ἐμοῦ καὶ ϲοῦ τόδε;
κἀγὼ μὲν οὐκ ἔδραϲα, τοῦτʼ ἐπίϲταμαι,
οὐδʼ αὖ ϲύ· πῶϲ γάρ; ᾗ γε μηδὲ πρὸϲ θεοὺϲ
ἔξεϲτʼ ἀκλαύτῳ τῆϲδʼ ἀποϲτῆναι ϲτέγηϲ.
ἀλλʼ οὐδὲ μὲν δὴ μητρὸϲ οὔθʼ ὁ νοῦϲ φιλεῖ
τοιαῦτα πράϲϲειν οὔτε δρῶϲʼ ἐλάνθανʼ ἄν·
ἀλλʼ ἔϲτʼ Ὀρέϲτου ταῦτα τἀπιτύμβια.
ἀλλʼ, ὦ φίλη, θάρϲυνε. τοῖϲ αὐτοῖϲί τοι
οὐχ αὑτὸϲ αἰεὶ δαιμόνων παραϲτατεῖ.
νῷν δʼ ἦν ὁ πρόϲθε ϲτυγνόϲ· ἡ δὲ νῦν ἴϲωϲ
πολλῶν ὑπάρξει κῦροϲ ἡμέρα καλῶν.

Ηλ. φεῦ, τῆϲ ἀνοίαϲ ὥϲ ϲʼ ἐποικτίρω πάλαι.
Χρ. τί δʼ ἔϲτιν; οὐ πρὸϲ ἡδονὴν λέγω τάδε;
Ηλ. οὐκ οἶϲθʼ ὅποι γῆϲ οὐδʼ ὅποι γνώμηϲ φέρῃ.
Χρ. πῶϲ δʼ οὐκ ἐγὼ κάτοιδʼ ἅ γʼ εἶδον ἐμφανῶϲ;
Ηλ. τέθνηκεν, ὦ τάλαινα· τἀκ κείνου δέ ϲοι
ϲωτήριʼ ἔρρει· μηδὲν ἐϲ κεῖνόν γʼ ὅρα.
Χρ. οἴμοι τάλαινα· τοῦ τάδʼ ἤκουϲαϲ βροτῶν;
Ηλ. τοῦ πληϲίον παρόντοϲ, ἡνίκʼ ὤλλυτο.
Χρ. καὶ ποῦ ʼϲτιν οὗτοϲ; θαῦμά τοί μʼ ὑπέρχεται.
Ηλ. κατʼ οἶκον, ἡδὺϲ οὐδὲ μητρὶ δυϲχερήϲ.
Χρ. οἴμοι τάλαινα· τοῦ γὰρ ἀνθρώπων ποτʼ ἦν
τὰ πολλὰ πατρὸϲ πρὸϲ τάφον κτερίϲματα;
Ηλ. οἶμαι μάλιϲτʼ ἔγωγε τοῦ τεθνηκότοϲ
μνημεῖʼ Ὀρέϲτου ταῦτα προϲθεῖναί τινα.
Χρ. ὦ δυϲτυχήϲ· ἐγὼ δὲ ϲὺν χαρᾷ λόγουϲ
τοιούϲδʼ ἔχουϲʼ ἔϲπευδον, οὐκ εἰδυῖʼ ἄρα
ἵνʼ ἦμεν ἄτηϲ· ἀλλὰ νῦν, ὅθʼ ἱκόμην,
τά τʼ ὄντα πρόϲθεν ἄλλα θʼ εὑρίϲκω κακά.
Ηλ. οὕτωϲ ἔχει ϲοι ταῦτʼ· ἐὰν δʼ ἐμοὶ πίθῃ,
τῆϲ νῦν παρούϲηϲ πημονῆϲ λύϲειϲ βάροϲ.
Χρ. ἦ τοὺϲ θανόνταϲ ἐξαναϲτήϲω ποτέ;
Ηλ. †οὐκ ἔϲθʼ ὅ γʼ† εἶπον· οὐ γὰρ ὧδʼ ἄφρων ἔφυν.
Χρ. τί γὰρ κελεύειϲ ὧν ἐγὼ φερέγγυοϲ;
Ηλ. τλῆναί ϲε δρῶϲαν ἃν ἐγὼ παραινέϲω.
Χρ. ἀλλʼ εἴ τιϲ ὠφέλειά γʼ, οὐκ ἀπώϲομαι.
Ηλ. ὅρα, πόνου τοι χωρὶϲ οὐδὲν εὐτυχεῖ.
Χρ. ὁρῶ. ξυνοίϲω πᾶν ὅϲονπερ ἂν ϲθένω.
Ηλ. ἄκουε δή νυν ᾗ βεβούλευμαι τελεῖν.
παρουϲίαν μὲν οἶϲθα καὶ ϲύ που φίλων
ὡϲ οὔτιϲ ἡμῖν ἐϲτιν, ἀλλʼ Ἅιδηϲ λαβὼν
ἀπεϲτέρηκε καὶ μόνα λελείμμεθον.
ἐγὼ δʼ ἕωϲ μὲν τὸν καϲίγνητον βίῳ
θάλλοντʼ ἔτʼ εἰϲήκουον, εἶχον ἐλπίδαϲ
φόνου ποτʼ αὐτὸν πράκτορʼ ἵξεϲθαι πατρόϲ·
νῦν δʼ ἡνίκʼ οὐκέτʼ ἔϲτιν, ἐϲ ϲὲ δὴ βλέπω,
ὅπωϲ τὸν αὐτόχειρα πατρῴου φόνου
ξὺν τῇδʼ ἀδελφῇ μὴ κατοκνήϲειϲ κτανεῖν

Αἴγιϲθον· οὐδὲν γάρ ϲε δεῖ κρύπτειν μʼ ἔτι.
ποῖ γὰρ μενεῖϲ ῥάθυμοϲ, ἐϲ τίνʼ ἐλπίδων
βλέψαϲʼ ἔτʼ ὀρθήν; ᾗ πάρεϲτι μὲν ϲτένειν
πλούτου πατρῴου κτῆϲιν ἐϲτερημένῃ,
πάρεϲτι δʼ ἀλγεῖν ἐϲ τοϲόνδε τοῦ χρόνου
ἄλεκτρα γηράϲκουϲαν ἀνυμέναιά τε.
καὶ τῶνδε μέντοι μηκέτʼ ἐλπίϲῃϲ ὅπωϲ
τεύξῃ ποτʼ· οὐ γὰρ ὧδʼ ἄβουλόϲ ἐϲτʼ ἀνὴρ
Αἴγιϲθοϲ ὥϲτε ϲόν ποτʼ ἢ κἀμὸν γένοϲ
βλαϲτεῖν ἐᾶϲαι, πημονὴν αὑτῷ ϲαφῆ.
ἀλλʼ ἢν ἐπίϲπῃ τοῖϲ ἐμοῖϲ βουλεύμαϲιν,
πρῶτον μὲν εὐϲέβειαν ἐκ πατρὸϲ κάτω
θανόντοϲ οἴϲῃ τοῦ καϲιγνήτου θʼ ἅμα·
ἔπειτα δʼ, ὥϲπερ ἐξέφυϲ, ἐλευθέρα
καλῇ τὸ λοιπὸν καὶ γάμων ἐπαξίων
τεύξῃ· φιλεῖ γὰρ πρὸϲ τὰ χρηϲτὰ πᾶϲ ὁρᾶν.
λόγων γε μὴν εὔκλειαν οὐχ ὁρᾷϲ ὅϲην
ϲαυτῇ τε κἀμοὶ προϲβαλεῖϲ πειϲθεῖϲʼ ἐμοί;
τίϲ γάρ ποτʼ ἀϲτῶν ἢ ξένων ἡμᾶϲ ἰδὼν
τοιοῖϲδʼ ἐπαίνοιϲ οὐχὶ δεξιώϲεται,
'ἴδεϲθε τώδε τὼ καϲιγνήτω, φίλοι,
ὣ τὸν πατρῷον οἶκον ἐξεϲωϲάτην,
ὣ τοῖϲιν ἐχθροῖϲ εὖ βεβηκόϲιν ποτὲ
ψυχῆϲ ἀφειδήϲαντε προὐϲτήτην φόνου.
τούτω φιλεῖν χρή, τώδε χρὴ πάνταϲ ϲέβειν·
τώδʼ ἔν θʼ ἑορταῖϲ ἔν τε πανδήμῳ πόλει
τιμᾶν ἅπανταϲ οὕνεκʼ ἀνδρείαϲ χρεών.'
τοιαῦτά τοι νὼ πᾶϲ τιϲ ἐξερεῖ βροτῶν,
ζώϲαιν θανούϲαιν θʼ ὥϲτε μὴ ʼκλιπεῖν κλέοϲ.
ἀλλʼ, ὦ φίλη, πείϲθητι, ϲυμπόνει πατρί,
ϲύγκαμνʼ ἀδελφῷ, παῦϲον ἐκ κακῶν ἐμέ,
παῦϲον δὲ ϲαυτήν, τοῦτο γιγνώϲκουϲʼ, ὅτι
ζῆν αἰϲχρὸν αἰϲχρῶϲ τοῖϲ καλῶϲ πεφυκόϲιν.
Χο. ἐν τοῖϲ τοιούτοιϲ ἐϲτὶν ἡ προμηθία
καὶ τῷ λέγοντι καὶ κλύοντι ϲύμμαχοϲ.
Χρ. καὶ πρίν γε φωνεῖν, ὦ γυναῖκεϲ, εἰ φρενῶν
ἐτύγχανʼ αὕτη μὴ κακῶν, ἐϲῴζετʼ ἂν
τὴν εὐλάβειαν, ὥϲπερ οὐχὶ ϲῴζεται.
ποῖ γάρ ποτε βλέψαϲα τοιοῦτον θράϲοϲ

αὐτή θʼ ὁπλίζῃ κἄμʼ ὑπηρετεῖν καλεῖϲ;
οὐκ εἰϲορᾷϲ; γυνὴ μὲν οὐδʼ ἀνὴρ ἔφυϲ,
ϲθένειϲ δʼ ἔλαϲϲον τῶν ἐναντίων χερί.
δαίμων δὲ τοῖϲ μὲν εὐτυχὴϲ καθʼ ἡμέραν,
ἡμῖν δʼ ἀπορρεῖ κἀπὶ μηδὲν ἔρχεται.
τίϲ οὖν τοιοῦτον ἄνδρα βουλεύων ἑλεῖν
ἄλυποϲ ἄτηϲ ἐξαπαλλαχθήϲεται;
ὅρα κακῶϲ πράϲϲοντε μὴ μείζω κακὰ
κτηϲώμεθʼ, εἴ τιϲ τούϲδʼ ἀκούϲεται λόγουϲ.
λύει γὰρ ἡμᾶϲ οὐδὲν οὐδʼ ἐπωφελεῖ
βάξιν καλὴν λαβόντε δυϲκλεῶϲ θανεῖν.
[οὐ γὰρ θανεῖν ἔχθιϲτον, ἀλλʼ ὅταν θανεῖν
χρῄζων τιϲ εἶτα μηδὲ τοῦτʼ ἔχῃ λαβεῖν.]
ἀλλʼ ἀντιάζω, πρὶν πανωλέθρουϲ τὸ πᾶν
ἡμᾶϲ τʼ ὀλέϲθαι κἀξερημῶϲαι γένοϲ,
κατάϲχεϲ ὀργήν. καὶ τὰ μὲν λελεγμένα
ἄρρητʼ ἐγώ ϲοι κἀτελῆ φυλάξομαι,
αὐτὴ δὲ νοῦν ϲχὲϲ ἀλλὰ τῷ χρόνῳ ποτέ,
ϲθένουϲα μηδὲν τοῖϲ κρατοῦϲιν εἰκαθεῖν.
Χο. πείθου. προνοίαϲ οὐδὲν ἀνθρώποιϲ ἔφυ
κέρδοϲ λαβεῖν ἄμεινον οὐδὲ νοῦ ϲοφοῦ.
Ηλ. ἀπροϲδόκητον οὐδὲν εἴρηκαϲ· καλῶϲ δʼ
ᾔδη ϲʼ ἀπορρίψουϲαν ἁπηγγελλόμην.
ἀλλʼ αὐτόχειρί μοι μόνῃ τε δραϲτέον
τοὔργον τόδʼ· οὐ γὰρ δὴ κενόν γʼ ἀφήϲομεν.
Χρ. φεῦ·
εἴθʼ ὤφελεϲ τοιάδε τὴν γνώμην πατρὸϲ
θνῄϲκοντοϲ εἶναι· πᾶν γὰρ ἂν κατειργάϲω.
Ηλ. ἀλλʼ ἦ φύϲιν γε, τὸν δὲ νοῦν ἥϲϲων τότε.
Χρ. ἄϲκει τοιαύτη νοῦν διʼ αἰῶνοϲ μένειν.
Ηλ. ὡϲ οὐχὶ ϲυνδράϲουϲα νουθετεῖϲ τάδε.
Χρ. εἰκὸϲ γὰρ ἐγχειροῦντα καὶ πράϲϲειν κακῶϲ.
Ηλ. ζηλῶ ϲε τοῦ νοῦ, τῆϲ δὲ δειλίαϲ ϲτυγῶ.
Χρ. ἀνέξομαι κλύουϲα χὤταν εὖ λέγῃϲ.
Ηλ. ἀλλʼ οὔ ποτʼ ἐξ ἐμοῦ γε μὴ πάθῃϲ τόδε.
Χρ. μακρὸϲ τὸ κρῖναι ταῦτα χὠ λοιπὸϲ χρόνοϲ.
Ηλ. ἄπελθε· ϲοὶ γὰρ ὠφέληϲιϲ οὐκ ἔνι.
Χρ. ἔνεϲτιν· ἀλλὰ ϲοὶ μάθηϲιϲ οὐ πάρα.

Ηλ. ἐλθοῦϲα μητρὶ ταῦτα πάντʼ ἔξειπε ϲῇ.
Χρ. οὐδʼ αὖ τοϲοῦτον ἔχθοϲ ἐχθαίρω ϲʼ ἐγώ.
Ηλ. ἀλλʼ οὖν ἐπίϲτω γʼ οἷ μʼ ἀτιμίαϲ ἄγειϲ.
Χρ. ἀτιμίαϲ μὲν οὔ, προμηθίαϲ δὲ ϲοῦ.
Ηλ. τῷ ϲῷ δικαίῳ δῆτʼ ἐπιϲπέϲθαι με δεῖ;
Χρ. ὅταν γὰρ εὖ φρονῇϲ, τόθʼ ἡγήϲῃ ϲὺ νῷν.
Ηλ. ἦ δεινὸν εὖ λέγουϲαν ἐξαμαρτάνειν.
Χρ. εἴρηκαϲ ὀρθῶϲ ᾧ ϲὺ πρόϲκειϲαι κακῷ.
Ηλ. τί δʼ; οὐ δοκῶ ϲοι ταῦτα ϲὺν δίκῃ λέγειν;
Χρ. ἀλλʼ ἔϲτιν ἔνθα χἠ δίκη βλάβην φέρει.
Ηλ. τούτοιϲ ἐγὼ ζῆν τοῖϲ νόμοιϲ οὐ βούλομαι.
Χρ. ἀλλʼ εἰ ποήϲειϲ ταῦτʼ, ἐπαινέϲειϲ ἐμέ.
Ηλ. καὶ μὴν ποήϲω γʼ οὐδὲν ἐκπλαγεῖϲά ϲε.
Χρ. καὶ τοῦτʼ ἀληθέϲ, οὐδὲ βουλεύϲῃ πάλιν;
Ηλ. βουλῆϲ γὰρ οὐδέν ἐϲτιν ἔχθιον κακῆϲ.
Χρ. φρονεῖν ἔοικαϲ οὐδὲν ὧν ἐγὼ λέγω.
Ηλ. πάλαι δέδοκται ταῦτα κοὐ νεωϲτί μοι.
[Χρ. ἄπειμι τοίνυν· οὔτε γὰρ ϲὺ τἄμʼ ἔπη
τολμᾷϲ ἐπαινεῖν οὔτʼ ἐγὼ τοὺϲ ϲοὺϲ τρόπουϲ.
Ηλ. ἀλλʼ εἴϲιθʼ. οὔ ϲοι μὴ μεθέψομαί ποτε,
οὐδʼ ἢν ϲφόδρʼ ἱμείρουϲα τυγχάνῃϲ· ἐπεὶ
πολλῆϲ ἀνοίαϲ καὶ τὸ θηρᾶϲθαι κενά.]
Χρ. ἀλλʼ εἰ ϲεαυτῇ τυγχάνειϲ δοκοῦϲά τι
φρονεῖν, φρόνει τοιαῦθʼ· ὅταν γὰρ ἐν κακοῖϲ
ἤδη βεβήκῃϲ, τἄμʼ ἐπαινέϲειϲ ἔπη.
Χο.
[ϲτρ. α
τί τοὺϲ ἄνωθεν φρονιμωτάτουϲ οἰωνοὺϲ
ἐϲορώμενοι τροφᾶϲ κη-
δομένουϲ ἀφʼ ὧν τε βλάϲτω-
ϲιν ἀφʼ ὧν τʼ ὄνηϲιν εὕρω-
ϲι, τάδʼ οὐκ ἐπʼ ἴϲαϲ τελοῦμεν;
ἀλλʼ οὐ τὰν Διὸϲ ἀϲτραπὰν
καὶ τὰν οὐρανίαν Θέμιν
δαρὸν οὐκ ἀπόνητοι.
ὦ χθονία βροτοῖϲι φάμα,
κατά μοι βόαϲον οἰκτρὰν

ὄπα τοῖϲ ἔνερθʼ Ἀτρείδαιϲ,
ἀχόρευτα φέρουϲʼ ὀνείδη.
[ἀντ. α
   ὅτι ϲφὶν ἤδη τὰ μὲν ἐκ δόμων νοϲεῖται,
τὰ δὲ πρὸϲ τέκνων διπλῆ φύ-
λοπιϲ οὐκέτʼ ἐξιϲοῦται
φιλοταϲίῳ διαίτᾳ.
πρόδοτοϲ δὲ μόνα ϲαλεύει
ἁ παῖϲ, οἶτον ἀεὶ πατρὸϲ
δειλαία ϲτενάχουϲʼ ὅπωϲ
ἁ πάνδυρτοϲ ἀηδών,
οὔτε τι τοῦ θανεῖν προμηθὴϲ
τό τε μὴ βλέπειν ἑτοίμα,
διδύμαν ἑλοῦϲʼ Ἐρινύν.
τίϲ ἂν εὔπατριϲ ὧδε βλάϲτοι;
[ϲτρ. β
   οὐδεὶϲ τῶν ἀγαθῶν ⟨ἂν⟩
ζῶν κακῶϲ εὔκλειαν αἰϲχῦναι θέλοι
νώνυμοϲ, ὦ παῖ παῖ·
ὡϲ καὶ ϲὺ πάγκλαυτον αἰ-
ῶνα κλεινὸν εἵλου,
ἄκοϲ καλὸν καθοπλίϲα-
ϲα δύο φέρειν ⟨ἐν⟩ ἑνὶ λόγῳ,
ϲοφά τʼ ἀρίϲτα τε παῖϲ κεκλῆϲθαι.
[ἀντ. β
   ζῴηϲ μοι καθύπερθεν
χειρὶ καὶ πλούτῳ τεῶν ἐχθρῶν ὅϲον
νῦν ὑπόχειρ ναίειϲ·
ἐπεί ϲʼ ἐφηύρηκα μοί-
ρᾳ μὲν οὐκ ἐν ἐϲθλᾷ
βεβῶϲαν, ἃ δὲ μέγιϲτʼ ἔβλα-
ϲτε νόμιμα, τῶνδε φερομέναν
ἄριϲτα τᾷ Ζηνὸϲ εὐϲεβείᾳ.
Ορ. ἆρʼ, ὦ γυναῖκεϲ, ὀρθά τʼ εἰϲηκούϲαμεν
ὀρθῶϲ θʼ ὁδοιποροῦμεν ἔνθα χρῄζομεν;
Χο. τί δʼ ἐξερευνᾷϲ καὶ τί βουληθεὶϲ πάρει;
Ορ. Αἴγιϲθον ἔνθʼ ᾤκηκεν ἱϲτορῶ πάλαι.
Χο. ἀλλʼ εὖ θʼ ἱκάνειϲ χὠ φράϲαϲ ἀζήμιοϲ.

Ορ. τίϲ οὖν ἂν ὑμῶν τοῖϲ ἔϲω φράϲειεν ἂν
ἡμῶν ποθεινὴν κοινόπουν παρουϲίαν;
Χο. ἥδʼ, εἰ τὸν ἄγχιϲτόν γε κηρύϲϲειν χρεών.
Ορ. ἴθʼ, ὦ γύναι, δήλωϲον εἰϲελθοῦϲʼ ὅτι
Φωκῆϲ ματεύουϲʼ ἄνδρεϲ Αἴγιϲθόν τινεϲ.
Ηλ. οἴμοι τάλαινʼ, οὐ δή ποθʼ ἧϲ ἠκούϲαμεν
φήμηϲ φέροντεϲ ἐμφανῆ τεκμήρια;
Ορ. οὐκ οἶδα τὴν ϲὴν κληδόνʼ· ἀλλά μοι γέρων
ἐφεῖτʼ Ὀρέϲτου Ϲτροφίοϲ ἀγγεῖλαι πέρι.
Ηλ. τί δʼ ἔϲτιν, ὦ ξένʼ; ὥϲ μʼ ὑπέρχεται φόβοϲ.
Ορ. φέροντεϲ αὐτοῦ ϲμικρὰ λείψανʼ ἐν βραχεῖ
τεύχει θανόντοϲ, ὡϲ ὁρᾷϲ, κομίζομεν.
Ηλ. οἲ ʼγὼ τάλαινα, τοῦτʼ ἐκεῖνʼ, ἤδη ϲαφέϲ·
πρόχειρον ἄχθοϲ, ὡϲ ἔοικε, δέρκομαι.
Ορ. εἴπερ τι κλαίειϲ τῶν Ὀρεϲτείων κακῶν,
τόδʼ ἄγγοϲ ἴϲθι ϲῶμα τοὐκείνου ϲτέγον.
Ηλ. ὦ ξεῖνε, δόϲ νυν πρὸϲ θεῶν, εἴπερ τόδε
κέκευθεν αὐτὸν τεῦχοϲ, ἐϲ χεῖραϲ λαβεῖν,
ὅπωϲ ἐμαυτὴν καὶ γένοϲ τὸ πᾶν ὁμοῦ
ξὺν τῇδε κλαύϲω κἀποδύρωμαι ϲποδῷ.
Ορ. δόθʼ, ἥτιϲ ἐϲτί, προϲφέροντεϲ· οὐ γὰρ ὡϲ
ἐν δυϲμενείᾳ γʼ οὖϲʼ ἐπαιτεῖται τόδε,
ἀλλʼ ἢ φίλων τιϲ, ἢ πρὸϲ αἵματοϲ φύϲιν.
Ηλ. ὦ φιλτάτου μνημεῖον ἀνθρώπων ἐμοὶ
ψυχῆϲ Ὀρέϲτου λοιπόν, ὥϲ ⟨ϲʼ⟩ ἀπʼ ἐλπίδων
οὐχ ὧνπερ ἐξέπεμπον εἰϲεδεξάμην.
νῦν μὲν γὰρ οὐδὲν ὄντα βαϲτάζω χεροῖν,
δόμων δέ ϲʼ, ὦ παῖ, λαμπρὸν ἐξέπεμψʼ ἐγώ.
ὡϲ ὤφελον πάροιθεν ἐκλιπεῖν βίον,
πρὶν ἐϲ ξένην ϲε γαῖαν ἐκπέμψαι χεροῖν
κλέψαϲα ταῖνδε κἀναϲώϲαϲθαι φόνου,
ὅπωϲ θανὼν ἔκειϲο τῇ τόθʼ ἡμέρᾳ,
τύμβου πατρῴου κοινὸν εἰληχὼϲ μέροϲ.
νῦν δʼ ἐκτὸϲ οἴκων κἀπὶ γῆϲ ἄλληϲ φυγὰϲ
κακῶϲ ἀπώλου, ϲῆϲ καϲιγνήτηϲ δίχα·
κοὔτʼ ἐν φίλαιϲι χερϲὶν ἡ τάλαινʼ ἐγὼ
λουτροῖϲ ϲʼ ἐκόϲμηϲʼ οὔτε παμφλέκτου πυρὸϲ

ἀνειλόμην, ὡϲ εἰκόϲ, ἄθλιον βάροϲ,
ἀλλʼ ἐν ξένηϲι χερϲὶ κηδευθεὶϲ τάλαϲ
ϲμικρὸϲ προϲήκειϲ ὄγκοϲ ἐν ϲμικρῷ κύτει.
οἴμοι τάλαινα τῆϲ ἐμῆϲ πάλαι τροφῆϲ
ἀνωφελήτου, τὴν ἐγὼ θάμʼ ἀμφὶ ϲοὶ
πόνῳ γλυκεῖ παρέϲχον. οὔτε γάρ ποτε
μητρὸϲ ϲύ γʼ ἦϲθα μᾶλλον ἢ κἀμοῦ φίλοϲ,
οὔθʼ οἱ κατʼ οἶκον ἦϲαν ἀλλʼ ἐγὼ τροφόϲ,
ἐγὼ δʼ ἀδελφὴ ϲοὶ προϲηυδώμην ἀεί.
νῦν δʼ ἐκλέλοιπε ταῦτʼ ἐν ἡμέρᾳ μιᾷ
θανόντι ϲὺν ϲοί. πάντα γὰρ ϲυναρπάϲαϲ,
θύελλʼ ὅπωϲ, βέβηκαϲ. οἴχεται πατήρ·
τέθνηκʼ ἐγὼ ϲοί· φροῦδοϲ αὐτὸϲ εἶ θανών·
γελῶϲι δʼ ἐχθροι· μαίνεται δʼ ὑφʼ ἡδονῆϲ
μήτηρ ἀμήτωρ, ἧϲ ἐμοὶ ϲὺ πολλάκιϲ
φήμαϲ λάθρᾳ προὔπεμπεϲ ὡϲ φανούμενοϲ
τιμωρὸϲ αὐτόϲ. ἀλλὰ ταῦθʼ ὁ δυϲτυχὴϲ
δαίμων ὁ ϲόϲ τε κἀμὸϲ ἐξαφείλετο,
ὅϲ ϲʼ ὧδέ μοι προὔπεμψεν ἀντὶ φιλτάτηϲ
μορφῆϲ ϲποδόν τε καὶ ϲκιὰν ἀνωφελῆ.
οἴμοι μοι.
ὦ δέμαϲ οἰκτρόν. φεῦ φεῦ.
ὦ δεινοτάταϲ, οἴμοι μοι,
πεμφθεὶϲ κελεύθουϲ, φίλταθʼ, ὥϲ μʼ ἀπώλεϲαϲ·
ἀπώλεϲαϲ δῆτʼ, ὦ καϲίγνητον κάρα.
τοιγὰρ ϲὺ δέξαι μʼ ἐϲ τὸ ϲὸν τόδε ϲτέγοϲ,
τὴν μηδὲν ἐϲ τὸ μηδέν, ὡϲ ϲὺν ϲοὶ κάτω
ναίω τὸ λοιπόν. καὶ γὰρ ἡνίκʼ ἦϲθʼ ἄνω,
ξὺν ϲοὶ μετεῖχον τῶν ἴϲων· καὶ νῦν ποθῶ
τοῦ ϲοῦ θανοῦϲα μὴ ἀπολείπεϲθαι τάφου.
τοὺϲ γὰρ θανόνταϲ οὐχ ὁρῶ λυπουμένουϲ.
Χο. θνητοῦ πέφυκαϲ πατρόϲ, Ἠλέκτρα, φρόνει·
θνητὸϲ δʼ Ὀρέϲτηϲ· ὥϲτε μὴ λίαν ϲτένε·
πᾶϲιν γὰρ ἡμῖν τοῦτʼ ὀφείλεται παθεῖν.
Ορ. φεῦ φεῦ, τί λέξω; ποῖ λόγων ἀμηχανῶν
ἔλθω; κρατεῖν γὰρ οὐκέτι γλώϲϲηϲ ϲθένω.
Ηλ. τί δʼ ἔϲχεϲ ἄλγοϲ; πρὸϲ τί τοῦτʼ εἰπὼν κυρεῖϲ;
Ορ. ἦ ϲὸν τὸ κλεινὸν εἶδοϲ Ἠλέκτραϲ τόδε;
Ηλ. τόδʼ ἔϲτʼ ἐκεῖνο, καὶ μάλʼ ἀθλίωϲ ἔχον.

Ορ. οἴμοι ταλαίνηϲ ἆρα τῆϲδε ϲυμφορᾶϲ.
Ηλ. οὐ δή ποτʼ, ὦ ξένʼ, ἀμφʼ ἐμοὶ ϲτένειϲ τάδε;
Ορ. ὦ ϲῶμʼ ἀτίμωϲ κἀθέωϲ ἐφθαρμένον.
Ηλ. οὔτοι ποτʼ ἄλλην ἢ ʼμὲ δυϲφημεῖϲ, ξένε.
Ορ. φεῦ τῆϲ ἀνύμφου δυϲμόρου τε ϲῆϲ τροφῆϲ.
Ηλ. τί δή ποτʼ, ὦ ξένʼ, ὧδʼ ἐπιϲκοπῶν ϲτένειϲ;
Ορ. ὅϲʼ οὐκ ἄρʼ ᾔδη τῶν ἐμῶν ἐγὼ κακῶν.
Ηλ. ἐν τῷ διέγνωϲ τοῦτο τῶν εἰρημένων;
Ορ. ὁρῶν ϲε πολλοῖϲ ἐμπρέπουϲαν ἄλγεϲιν.
Ηλ. καὶ μὴν ὁρᾷϲ γε παῦρα τῶν ἐμῶν κακῶν.
Ορ. καὶ πῶϲ γένοιτʼ ἂν τῶνδʼ ἔτʼ ἐχθίω βλέπειν;
Ηλ. ὁθούνεκʼ εἰμὶ τοῖϲ φονεῦϲι ϲύντροφοϲ.
Ορ. τοῖϲ τοῦ; πόθεν τοῦτʼ ἐξεϲήμηναϲ κακόν;
Ηλ. τοῖϲ πατρόϲ. εἶτα τοῖϲδε δουλεύω βίᾳ.
Ορ. τίϲ γάρ ϲʼ ἀνάγκῃ τῇδε προτρέπει βροτῶν;
Ηλ. μήτηρ καλεῖται· μητρὶ δʼ οὐδὲν ἐξιϲοῖ.
Ορ. τί δρῶϲα; πότερα χερϲίν, ἢ λύμῃ βίου;
Ηλ. καὶ χερϲὶ καὶ λύμαιϲι καὶ πᾶϲιν κακοῖϲ.
Ορ. οὐδʼ οὑπαρήξων οὐδʼ ὁ κωλύϲων πάρα;
Ηλ. οὐ δῆθʼ· ὃϲ ἦν γάρ μοι ϲὺ προὔθηκαϲ ϲποδόν.
Ορ. ὦ δύϲποτμʼ, ὡϲ ὁρῶν ϲʼ ἐποικτίρω πάλαι.
Ηλ. μόνοϲ βροτῶν νυν ἴϲθʼ ἐποικτίραϲ ποτέ.
Ορ. μόνοϲ γὰρ ἥκω τοῖϲι ϲοῖϲ ἀλγῶν κακοῖϲ.
Ηλ. οὐ δή ποθʼ ἡμῖν ξυγγενὴϲ ἥκειϲ ποθέν;
Ορ. ἐγὼ φράϲαιμʼ ἄν, εἰ τὸ τῶνδʼ εὔνουν πάρα.
Ηλ. ἀλλʼ ἐϲτὶν εὔνουν, ὥϲτε πρὸϲ πιϲτὰϲ ἐρεῖϲ.
Ορ. μέθεϲ τόδʼ ἄγγοϲ νυν, ὅπωϲ τὸ πᾶν μάθῃϲ.
Ηλ. μὴ δῆτα πρὸϲ θεῶν τοῦτό μʼ ἐργάϲῃ, ξένε.
Ορ. πιθοῦ λέγοντι κοὐχ ἁμαρτήϲῃ ποτέ.
Ηλ. μὴ πρὸϲ γενείου μὴ ʼξέλῃ τὰ φίλτατα.
Ορ. οὔ φημʼ ἐάϲειν.
Ηλ. ὤ τάλαινʼ ἐγὼ ϲέθεν,
Ὀρέϲτα, τῆϲ ϲῆϲ εἰ ϲτερήϲομαι ταφῆϲ.
Ορ. εὔφημα φώνει· πρὸϲ δίκηϲ γὰρ οὐ ϲτένειϲ.
Ηλ. πῶϲ τὸν θανόντʼ ἀδελφὸν οὐ δίκῃ ϲτένω;
Ορ. οὔ ϲοι προϲήκει τήνδε προϲφωνεῖν φάτιν.
Ηλ. οὕτωϲ ἄτιμόϲ εἰμι τοῦ τεθνηκότοϲ;
Ορ. ἄτιμοϲ οὐδενὸϲ ϲύ· τοῦτο δʼ οὐχὶ ϲόν.

Ηλ. εἴπερ γʼ Ὀρέϲτου ϲῶμα βαϲτάζω τόδε.
Ορ. ἀλλʼ οὐκ Ὀρέϲτου, πλὴν λόγῳ γʼ ἠϲκημένον.
Ηλ. ποῦ δʼ ἔϲτʼ ἐκείνου τοῦ ταλαιπώρου τάφοϲ;
Ορ. οὐκ ἔϲτι· τοῦ γὰρ ζῶντοϲ οὐκ ἔϲτιν τάφοϲ.
Ηλ. πῶϲ εἶπαϲ, ὦ παῖ;
Ορ. ψεῦδοϲ οὐδὲν ὧν λέγω.
Ηλ. ἦ ζῇ γὰρ ἁνὴρ;
Ορ. εἴπερ ἔμψυχόϲ γʼ ἐγώ.
Ηλ. ἦ γὰρ ϲὺ κεῖνοϲ;
Ορ. τήνδε προϲβλέψαϲά μου
ϲφραγῖδα πατρὸϲ ἔκμαθʼ εἰ ϲαφῆ λέγω.
Ηλ. ὦ φίλτατον φῶϲ.
Ορ. φίλτατον, ϲυμμαρτυρῶ.
Ηλ. ὦ φθέγμʼ, ἀφίκου;
Ορ. μηκέτʼ ἄλλοθεν πύθῃ.
Ηλ. ἔχω ϲε χερϲίν;
Ορ. ὡϲ τὰ λοίπʼ ἔχοιϲ ἀεί.
Ηλ. ὦ φίλταται γυναῖκεϲ, ὦ πολίτιδεϲ,
ὁρᾶτʼ Ὀρέϲτην τόνδε, μηχαναῖϲι μὲν
θανόντα, νῦν δὲ μηχαναῖϲ ϲεϲωμένον.
Χο. ὁρῶμεν, ὦ παῖ, κἀπὶ ϲυμφοραῖϲί μοι
γεγηθὸϲ ἕρπει δάκρυον ὀμμάτων ἄπο.
Ηλ.[
ϲτρ.
ἰὼ γοναί,
γοναὶ ϲωμάτων ἐμοὶ φιλτάτων,
ἐμόλετʼ ἀρτίωϲ,
ἐφηύρετʼ, ἤλθετʼ, εἴδεθʼ οὓϲ ἐχρῄζετε.
Ορ. πάρεϲμεν· ἀλλὰ ϲῖγʼ ἔχουϲα πρόϲμενε.
Ηλ. τί δʼ ἔϲτιν;
Ορ. ϲιγᾶν ἄμεινον, μή τιϲ ἔνδοθεν κλύῃ.
Ηλ. μὰ τὰν Ἄρτεμιν τὰν ἀεὶ ἀδμήταν,
τόδε μὲν οὔποτʼ ἀξιώϲω τρέϲαι,
περιϲϲὸν ἄχθοϲ ἔνδον
γυναικῶν ὃ ναίει.
Ορ. ὅρα γε μὲν δὴ κἀν γυναιξὶν ὡϲ Ἄρηϲ
ἔνεϲτιν· εὖ δʼ ἔξοιϲθα πειραθεῖϲά που.

Ηλ. ὀττοτοῖ ⟨ὀττοτοῖ⟩,
ἀνέφελον ἐνέβαλεϲ οὔποτε καταλύϲιμον,
οὐδέ ποτε ληϲόμενον ἁμέτερον
οἷον ἔφυ κακόν.
Ορ. ἔξοιδα καὶ ταῦτʼ· ἀλλʼ ὅταν παρουϲία
φράζῃ, τότʼ ἔργων τῶνδε μεμνῆϲθαι χρεών.
Ηλ.[
ἀντ.
ὁ πᾶϲ ἐμοί,
ὁ πᾶϲ ἂν πρέποι παρὼν ἐννέπειν
τάδε δίκᾳ χρόνοϲ.
μόλιϲ γὰρ ἔϲχον νῦν ἐλεύθερον ϲτόμα.
Ορ. ξύμφημι κἀγω· τοιγαροῦν ϲῴζου τόδε.
Ηλ. τί δρῶϲα;
Ορ. οὗ μή ʼϲτι καιρὸϲ μὴ μακρὰν βούλου λέγειν.
Ηλ. τίϲ ἀνταξίαν ϲοῦ γε πεφηνότοϲ
μεταβάλοιτʼ ἂν ὧδε ϲιγὰν λόγων;
ἐπεί ϲε νῦν ἀφράϲτωϲ
ἀέλπτωϲ τʼ ἐϲεῖδον.
Ορ. τότʼ εἶδεϲ, ὅτε θεοί μʼ ἐπώτρυναν μολεῖν
   
Ηλ. ἔφραϲαϲ ὑπερτέραν
τᾶϲ πάροϲ ἔτι χάριτοϲ, εἴ ϲε θεὸϲ ἐπόριϲεν
ἁμέτερα πρὸϲ μέλαθρα· δαιμόνιον
αὐτὸ τίθημʼ ἐγώ.
Ορ. τὰ μέν ϲʼ ὀκνῶ χαίρουϲαν εἰργαθεῖν, τὰ δὲ
δέδοικα λίαν ἡδονῇ νικωμένην.
Ηλ.
ἐπ.
ἰὼ χρόνῳ
μακρῷ φιλτάταν ὁδὸν ἐπαξιώ-
ϲαϲ ὧδέ μοι φανῆναι,
μή τί με, πολύπονον ὧδʼ ἰδὼν—
Ορ. τί μὴ ποήϲω;
Ηλ. μή μʼ ἀποϲτερήϲῃϲ
τῶν ϲῶν προϲώπων ἡδονὰν μεθέϲθαι.
Ορ. ἦ κάρτα κἂν ἄλλοιϲι θυμοίμην ἰδών.

Ηλ. ξυναινεῖϲ;
Ορ. τί μὴν οὔ;
Ηλ. ὦ φίλʼ, ἔκλυον
ἃν ἐγὼ οὐδʼ ἂν ἤλπιϲʼ αὐδάν.
⟨ἀλλʼ ὅμωϲ ἐπ⟩έϲχον ὀργὰν ἄναυδον
οὐδὲ ϲὺν βοᾷ κλύουϲʼ ἁ τάλαινα.
νῦν δʼ ἔχω ϲε· προὐφάνηϲ δὲ
φιλτάταν ἔχων πρόϲοψιν,
ἇϲ ἐγὼ οὐδʼ ἂν ἐν κακοῖϲ λαθοίμαν.
Ορ. τὰ μὲν περιϲϲεύοντα τῶν λόγων ἄφεϲ,
καὶ μήτε μήτηρ ὡϲ κακὴ δίδαϲκέ με
μήθʼ ὡϲ πατρῴαν κτῆϲιν Αἴγιϲθοϲ δόμων
ἀντλεῖ, τὰ δʼ ἐκχεῖ, τὰ δὲ διαϲπείρει μάτην·
χρόνου γὰρ ἄν ϲοι καιρὸν ἐξείργοι λόγοϲ.
ἃ δʼ ἁρμόϲει μοι τῷ παρόντι νῦν χρόνῳ
ϲήμαινʼ, ὅπου φανέντεϲ ἢ κεκρυμμένοι
γελῶνταϲ ἐχθροὺϲ παύϲομεν τῇ νῦν ὁδῷ.
τούτῳ δʼ ὅπωϲ μήτηρ ϲε μὴ ʼπιγνώϲεται
φαιδρῷ προϲώπῳ νῷν ἐπελθόντοιν δόμουϲ·
ἀλλʼ ὡϲ ἐπʼ ἄτῃ τῇ μάτην λελεγμένῃ
ϲτέναζʼ· ὅταν γὰρ εὐτυχήϲωμεν, τότε
χαίρειν παρέϲται καὶ γελᾶν ἐλευθέρωϲ.
Ηλ. ἀλλʼ, ὦ καϲίγνηθʼ, ὧδʼ ὅπωϲ καὶ ϲοὶ φίλον
καὶ τοὐμὸν ἔϲται, τάϲδʼ ἐπεὶ τὰϲ ἡδονὰϲ
πρὸϲ ϲοῦ λαβοῦϲα κοὐκ ἐμὰϲ ἐκτηϲάμην.
κοὐδʼ ἄν ϲε λυπήϲαϲα δεξαίμην βραχὺ
αὐτὴ μέγʼ εὑρεῖν κέρδοϲ· οὐ γὰρ ἂν καλῶϲ
ὑπηρετοίην τῷ παρόντι δαίμονι.
ἀλλʼ οἶϲθα μὲν τἀνθένδε, πῶϲ γὰρ οὔ; κλυὼν
ὁθούνεκʼ Αἴγιϲθοϲ μὲν οὐ κατὰ ϲτέγαϲ,
μήτηρ δʼ ἐν οἴκοιϲ· ἣν ϲὺ μὴ δείϲῃϲ ποθʼ ὡϲ
γέλωτι τοὐμὸν φαιδρὸν ὄψεται κάρα.
μῖϲόϲ τε γὰρ παλαιὸν ἐντέτηκέ μοι,
κἀπεί ϲʼ ἐϲεῖδον, οὔ ποτʼ ἐκλήξω χαρᾷ
δακρυρροοῦϲα. πῶϲ γὰρ ἂν λήξαιμʼ ἐγὼ,
ἥτιϲ μιᾷ ϲε τῇδʼ ὁδῷ θανόντα τε
καὶ ζῶντʼ ἐϲεῖδον; εἴργαϲαι δέ μʼ ἄϲκοπα·
ὥϲτʼ, εἰ πατήρ μοι ζῶν ἵκοιτο, μηκέτʼ ἂν

τέραϲ νομίζειν αὐτό, πιϲτεύειν δʼ ὁρᾶν.
ὅτʼ οὖν τοιαύτην ἡμὶν ἐξήκειϲ ὁδόν,
ἄρχʼ αὐτὸϲ ὥϲ ϲοι θυμόϲ. ὡϲ ἐγὼ μόνη
οὐκ ἂν δυοῖν ἥμαρτον· ἢ γὰρ ἂν καλῶϲ
ἔϲωϲʼ ἐμαυτήν, ἢ καλῶϲ ἀπωλόμην.
Ορ. ϲιγᾶν ἐπῄνεϲʼ· ὡϲ ἐπʼ ἐξόδῳ κλύω
τῶν ἔνδοθεν χωροῦντοϲ.
Ηλ. εἴϲιτʼ, ὦ ξένοι,
ἄλλωϲ τε καὶ φέροντεϲ οἷʼ ἂν οὔτε τιϲ
δόμων ἀπώϲαιτʼ οὔτʼ ἂν ἡϲθείη λαβών.
Πα. ὦ πλεῖϲτα μῶροι καὶ φρενῶν τητώμενοι,
πότερα παρʼ οὐδὲν τοῦ βίου κήδεϲθʼ ἔτι,
ἢ νοῦϲ ἔνεϲτιν οὔτιϲ ὑμὶν ἐγγενήϲ,
ὅτʼ οὐ παρʼ αὐτοῖϲ ἀλλʼ ἐν αὐτοῖϲιν κακοῖϲ
τοῖϲιν μεγίϲτοιϲ ὄντεϲ οὐ γιγνώϲκετε;
ἀλλʼ εἰ ϲταθμοῖϲι τοῖϲδε μὴ ʼκύρουν ἐγὼ
πάλαι φυλάϲϲων, ἦν ἂν ἡμὶν ἐν δόμοιϲ
τὰ δρώμενʼ ὑμῶν πρόϲθεν ἢ τὰ ϲώματα·
νῦν δʼ εὐλάβειαν τῶνδε προὐθέμην ἐγώ.
καὶ νῦν ἀπαλλαχθέντε τῶν μακρῶν λόγων
καὶ τῆϲ ἀπλήϲτου τῆϲδε ϲὺν χαρᾷ βοῆϲ
εἴϲω παρέλθεθʼ, ὡϲ τὸ μὲν μέλλειν κακὸν
ἐν τοῖϲ τοιούτοιϲ ἔϲτʼ, ἀπηλλάχθαι δʼ ἀκμή.
Ορ. πῶϲ οὖν ἔχει τἀντεῦθεν εἰϲιόντι μοι;
Πα. καλῶϲ· ὑπάρχει γάρ ϲε μὴ γνῶναί τινα.
Ορ. ἤγγειλαϲ, ὡϲ ἔοικεν, ὡϲ τεθνηκότα.
Πα. εἷϲ τῶν ἐν Ἅιδου μάνθανʼ ἐνθάδʼ ὢν ἀνήρ.
Ορ. χαίρουϲιν οὖν τούτοιϲιν; ἢ τίνεϲ λόγοι;
Πα. τελουμένων εἴποιμʼ ἄν· ὡϲ δὲ νῦν ἔχει
καλῶϲ τὰ κείνων πάντα, καὶ τὰ μὴ καλῶϲ.
Ηλ. τίϲ οὗτόϲ ἐϲτʼ, ἀδελφέ; πρὸϲ θεῶν φράϲον.
Ορ. οὐχὶ ξυνίηϲ;
Ηλ. οὐδέ γʼ †ἐϲ θυμὸν φέρω†.
Ορ. οὐκ οἶϲθʼ ὅτῳ μʼ ἔδωκαϲ ἐϲ χεῖράϲ ποτε;
Ηλ. ποίῳ; τί φωνεῖϲ;
Ορ. οὗ τὸ Φωκέων πέδον
ὑπεξεπέμφθην ϲῇ προμηθίᾳ χεροῖν.

Ηλ. ἦ κεῖνοϲ οὗτοϲ ὅν ποτʼ ἐκ πολλῶν ἐγὼ
μόνον προϲηῦρον πιϲτὸν ἐν πατρὸϲ φόνῳ;
Ορ. ὅδʼ ἐϲτί. μή μʼ ἔλεγχε πλείοϲιν λόγοιϲ.
Ηλ. ὦ φίλτατον φῶϲ, ὦ μόνοϲ ϲωτὴρ δόμων
Ἀγαμέμνονοϲ, πῶϲ ἦλθεϲ; ἦ ϲὺ κεῖνοϲ εἶ,
ὃϲ τόνδε κἄμʼ ἔϲωϲαϲ ἐκ πολλῶν πόνων;
ὦ φίλταται μὲν χεῖρεϲ, ἥδιϲτον δʼ ἔχων
ποδῶν ὑπηρέτημα, πῶϲ οὕτω πάλαι
ξυνών μʼ ἔληθεϲ οὐδʼ ἔϲαινεϲ, ἀλλά με
λόγοιϲ ἀπώλλυϲ, ἔργʼ ἔχων ἥδιϲτʼ ἐμοί;
χαῖρʼ, ὦ πάτερ· πατέρα γὰρ εἰϲορᾶν δοκῶ·
χαῖρʼ· ἴϲθι δʼ ὡϲ μάλιϲτά ϲʼ ἀνθρώπων ἐγὼ
ἤχθηρα κἀφίληϲʼ ἐν ἡμέρᾳ μιᾷ.
Πα. ἀρκεῖν δοκεῖ μοι· τοὺϲ γὰρ ἐν μέϲῳ λόγουϲ—
πολλαὶ κυκλοῦνται νύκτεϲ ἡμέραι τʼ ἴϲαι,
αἳ ταῦτά ϲοι δείξουϲιν, Ἠλέκτρα, ϲαφῆ.
ϲφῷν δʼ ἐννέπω ʼγὼ τοῖν παρεϲτώτοιν ὅτι
νῦν καιρὸϲ ἔρδειν· νῦν Κλυταιμήϲτρα μόνη·
νῦν οὔτιϲ ἀνδρῶν ἔνδον· εἰ δʼ ἐφέξετον,
φροντίζεθʼ ὡϲ τούτοιϲ τε καὶ ϲοφωτέροιϲ
ἄλλοιϲι τούτων πλείοϲιν μαχούμενοι.
Ορ. οὐκ ἂν μακρῶν ἔθʼ ἡμὶν οὐδὲν ἂν λόγων,
Πυλάδη, τόδʼ εἴη τοὔργον, ἀλλʼ ὅϲον τάχοϲ
χωρεῖν ἔϲω, πατρῷα προϲκύϲανθʼ ἕδη
θεῶν, ὅϲοιπερ πρόπυλα ναίουϲιν τάδε.
Ηλ. ἄναξ Ἄπολλον, ἵλεωϲ αὐτοῖν κλύε,
ἐμοῦ τε πρὸϲ τούτοιϲιν, ἥ ϲε πολλὰ δὴ
ἀφʼ ὧν ἔχοιμι λιπαρεῖ προὔϲτην χερί.
νῦν δʼ, ὦ Λύκειʼ Ἄπολλον, ἐξ οἵων ἔχω
αἰτῶ, προπίτνω, λίϲϲομαι, γενοῦ πρόφρων
ἡμῖν ἀρωγὸϲ τῶνδε τῶν βουλευμάτων
καὶ δεῖξον ἀνθρώποιϲι τἀπιτίμια
τῆϲ δυϲϲεβείαϲ οἷα δωροῦνται θεοί.
Χο.
[ϲτρ. α
ἴδεθʼ ὅπου προνέμεται
τὸ δυϲέριϲτον αἷμα φυϲῶν Ἄρηϲ.
βεβᾶϲιν ἄρτι δωμάτων ὐπόϲτεγοι

μετάδρομοι κακῶν πανουργημάτων
ἄφυκτοι κύνεϲ,
ὥϲτʼ οὐ μακρὰν ἔτʼ ἀμμενεῖ
τοὐμὸν φρενῶν ὄνειρον αἰωρούμενον.
[ἀντ. α
   παράγεται γὰρ ἐνέρων
δολιόπουϲ ἀρωγὸϲ εἴϲω ϲτέγαϲ,
ἀρχαιόπλουτα πατρὸϲ εἰϲ ἑδώλια,
νεακόνητον αἷμα χειροῖν ἔχων·
ὁ Μαίαϲ δὲ παῖϲ
Ἑρμῆϲ ϲφʼ ἄγει δόλον ϲκότῳ
κρύψαϲ πρὸϲ αὐτὸ τέρμα κοὐκέτʼ ἀμμένει.
Ηλ.[
ϲτρ.
ὦ φίλταται γυναῖκεϲ, ἅνδρεϲ αὐτίκα
τελοῦϲι τοὔργον· ἀλλὰ ϲῖγα πρόϲμενε.
Χο. πῶϲ δή; τί νῦν πράϲϲουϲιν;
Ηλ. ἡ μὲν ἐϲ τάφον
λέβητα κοϲμεῖ, τὼ δʼ ἐφέϲτατον πέλαϲ.
Χο. ϲὺ δʼ ἐκτὸϲ ᾖξαϲ πρὸϲ τί;
Ηλ. φρουρήϲουϲʼ ὅπωϲ
Αἴγιϲθοϲ ⟨ἡμᾶϲ⟩ μὴ λάθῃ μολὼν ἔϲω.
Κλ. αἰαῖ. ἰὼ ϲτέγαι
φίλων ἐρῆμοι, τῶν δʼ ἀπολλύντων πλέαι.
Ηλ. βοᾷ τιϲ ἔνδον. οὐκ ἀκούετʼ, ὦ φίλαι;
Χο. ἤκουϲʼ ἀνήκουϲτα δύϲ-
τανοϲ, ὥϲτε φρῖξαι.
Κλ. οἴμοι τάλαινʼ. Αἴγιϲθε, ποῦ ποτʼ ὢν κυρεῖϲ;
Ηλ. ἰδοὺ μάλʼ αὖ θροεῖ τιϲ.
Κλ. ὦ τέκνον τέκνον,
οἴκτιρε τὴν τεκοῦϲαν.
Ηλ. ἀλλʼ οὐκ ἐκ ϲέθεν
ᾠκτίρεθʼ οὗτοϲ οὐδʼ ὁ γεννήϲαϲ πατήρ.
Χο. ὦ πόλιϲ, ὦ γενεὰ τάλαινα, νῦν ϲοι
μοῖρα καθημερία φθίνει φθίνει.
Κλ. ὤμοι πέπληγμαι.
Ηλ. παῖϲον, εἰ ϲθένειϲ, διπλῆν.
Κλ. ὤμοι μάλʼ αὖθιϲ.
Ηλ. εἰ γὰρ Αἰγίϲθῳ γʼ ὁμοῦ.

Χο. τελοῦϲʼ ἀραί· ζῶϲιν οἱ
γᾶϲ ὑπαὶ κείμενοι.
παλίρρυτον γὰρ αἷμʼ ὑπεξαιροῦϲι τῶν κτανόντων
οἱ πάλαι θανόντεϲ.[
ἀντ.
   καὶ μὴν πάρειϲιν οἵδε· φοινία δὲ χεὶρ
ϲτάζει θυηλῆϲ Ἄρεοϲ, οὐδʼ ἔχω ψέγειν.
Ηλ. Ὀρέϲτα, πῶϲ κυρεῖ τάδʼ;
Ορ. ἐν δόμοιϲι μὲν
καλῶϲ, Ἀπόλλων εἰ καλῶϲ ἐθέϲπιϲεν.
Ηλ. τέθνηκεν ἡ τάλαινα;
Ορ. μηκέτʼ ἐκφοβοῦ
μητρῷον ὥϲ ϲε λῆμʼ ἀτιμάϲει ποτέ.
Ηλ.   
   
Ορ.   
Χο. παύϲαϲθε, λεύϲϲω γὰρ Αἴ-
γιϲθον ἐκ προδήλου.
Ορ.   
Ηλ. ὦ παῖδεϲ, οὐκ ἄψορρον;
Ορ. εἰϲορᾶτε ποῦ
τὸν ἄνδρʼ;
Ηλ. ἐφʼ ἡμῖν οὗτοϲ ἐκ προαϲτίου
χωρεῖ γεγηθὼϲ .
Χο. βᾶτε κατʼ ἀντιθύρων ὅϲον τάχιϲτα,
νῦν, τὰ πρὶν εὖ θέμενοι, τάδʼ ὡϲ πάλιν—
Ορ. θάρϲει· τελοῦμεν.
Ηλ. ᾗ νοεῖϲ ἔπειγε νῦν.
Ορ. καὶ δὴ βέβηκα.
Ηλ. τἀνθάδʼ ἂν μέλοιτʼ ἐμοί.
Χο. διʼ ὠτὸϲ ἂν παῦρά γʼ ὡϲ
ἠπίωϲ ἐννέπειν
πρὸϲ ἄνδρα τόνδε ϲυμφέροι, λαθραῖον ὡϲ ὀρούϲῃ
πρὸϲ δίκαϲ ἀγῶνα.
ΑΙΓΙϹΘΟϹ τίϲ οἶδεν ὑμῶν ποῦ ποθʼ οἱ Φωκῆϲ ξένοι,

οὕϲ φαϲʼ Ὀρέϲτην ἡμὶν ἀγγεῖλαι βίον
λελοιπόθʼ ἱππικοῖϲιν ἐν ναυαγίοιϲ;
ϲέ τοι, ϲὲ κρίνω, ναὶ ϲέ, τὴν ἐν τῷ πάροϲ
χρόνῳ θραϲεῖαν· ὡϲ μάλιϲτα ϲοὶ μέλειν
οἶμαι, μάλιϲτα δʼ ἂν κατειδυῖαν φράϲαι.
Ηλ. ἔξοιδα· πῶϲ γὰρ οὐχί; ϲυμφορᾶϲ γὰρ ἂν
ἔξωθεν εἴην τῶν ἐμῶν γε φιλτάτων.
Αι. ποῦ δῆτʼ ἂν εἶεν οἱ ξένοι; δίδαϲκέ με.
Ηλ. ἔνδον· φίληϲ γὰρ προξένου κατήνυϲαν.
Αι. ἦ καὶ θανόντʼ ἤγγειλαν ὡϲ ἐτητύμωϲ;
Ηλ. οὔκ, ἀλλὰ κἀπέδειξαν, οὐ λόγῳ μόνον.
Αι. πάρεϲτʼ ἄρʼ ἡμῖν ὥϲτε κἀμφανῆ μαθεῖν;
Ηλ. πάρεϲτι δῆτα καὶ μάλʼ ἄζηλοϲ θέα.
Αι. ἦ πολλὰ χαίρειν μʼ εἶπαϲ οὐκ εἰωθότωϲ.
Ηλ. χαίροιϲ ἄν, εἴ ϲοι χαρτὰ τυγχάνει τάδε.
Αι. οἴγειν πύλαϲ ἄνωγα κἀναδεικνύναι
πᾶϲιν Μυκηναίοιϲιν Ἀργείοιϲ θʼ ὁρᾶν,
ὡϲ εἴ τιϲ αὐτῶν ἐλπίϲιν κεναῖϲ πάροϲ
ἐξῄρετʼ ἀνδρὸϲ τοῦδε, νῦν ὁρῶν νεκρὸν
ϲτόμια δέχηται τἀμά, μηδὲ πρὸϲ βίαν
ἐμοῦ κολαϲτοῦ προϲτυχὼν φύϲῃ φρέναϲ.
Ηλ. καὶ δὴ τελεῖται τἀπʼ ἐμοῦ· τῷ γὰρ χρόνῳ
νοῦν ἔϲχον, ὥϲτε ϲυμφέρειν τοῖϲ κρείϲϲοϲιν.
Αι. ὦ Ζεῦ, δέδορκα φάϲμʼ ἄνευ φθόνου μὲν οὐ
πεπτωκόϲ· εἰ δʼ ἔπεϲτι νέμεϲιϲ οὐ λέγω.
χαλᾶτε πᾶν κάλυμμʼ ἀπʼ ὀφθαλμῶν, ὅπωϲ
τὸ ϲυγγενέϲ τοι κἀπʼ ἐμοῦ θρήνων τύχῃ.
Ορ. αὐτὸϲ ϲὺ βάϲταζʼ. οὐκ ἐμὸν τόδʼ, ἀλλὰ ϲόν,
τὸ ταῦθʼ ὁρᾶν τε καὶ προϲηγορεῖν φίλωϲ.
Αι. ἀλλʼ εὖ παραινεῖϲ, κἀπιπείϲομαι· ϲὺ δέ,
εἴ που κατʼ οἶκον ἡ Κλυταιμήϲτρα, κάλει.
Ορ. αὕτη πέλαϲ ϲοῦ· μηκέτʼ ἄλλοϲε ϲκόπει.
Αι. οἴμοι, τί λεύϲϲω;
Ορ. τίνα φοβῇ; τίνʼ ἀγνοεῖϲ;
Αι. τίνων ποτʼ ἀνδρῶν ἐν μέϲοιϲ ἀρκυϲτάτοιϲ
πέπτωχ' ὁ τλήμων;
Ορ. οὐ γὰρ αἰϲθάνῃ πάλαι
ζῶν τοῖϲ θανοῦϲιν οὕνεκʼ ἀνταυδᾷϲ ἴϲα;
Αι. οἴμοι, ξυνῆκα τοὔποϲ· οὐ γὰρ ἔϲθʼ ὅπωϲ

ὅδʼ οὐκ Ὀρέϲτηϲ ἔϲθʼ ὁ προϲφωνῶν ἐμέ.
Ορ. καὶ μάντιϲ ὢν ἄριϲτοϲ ἐϲφάλλου πάλαι;
Αι. ὄλωλα δὴ δείλαιοϲ. ἀλλά μοι πάρεϲ
κἂν ϲμικρὸν εἰπεῖν.
Ηλ. μὴ πέρα λέγειν ἔα,
πρὸϲ θεῶν, ἀδελφέ, μηδὲ μηκύνειν λόγουϲ.
[τί γὰρ βροτῶν ἂν ϲὺν κακοῖϲ μεμειγμένων
θνῄϲκειν ὁ μέλλων τοῦ χρόνου κέρδοϲ φέροι;]
ἀλλʼ ὡϲ τάχιϲτα κτεῖνε καὶ κτανὼν πρόθεϲ
ταφεῦϲιν ὧν τόνδʼ εἰκόϲ ἐϲτι τυγχάνειν,
ἄποπτον ἡμῶν. ὡϲ ἐμοὶ τόδʼ ἂν κακῶν
μόνον γένοιτο τῶν πάλαι λυτήριον.
Ορ. χωροῖϲ ἂν εἴϲω ϲὺν τάχει· λόγων γὰρ οὐ
νῦν ἐϲτιν ἁγών, ἀλλὰ ϲῆϲ ψυχῆϲ πέρι.
Αι. τί δʼ ἐϲ δόμουϲ ἄγειϲ με; πῶϲ, τόδʼ εἰ καλὸν
τοὔργον, ϲκότου δεῖ, κοὐ πρόχειροϲ εἶ κτανεῖν;
Ορ. μὴ τάϲϲε· χώρει δʼ ἔνθαπερ κατέκτανεϲ
πατέρα τὸν ἀμόν, ὡϲ ἂν ἐν ταὐτῷ θάνῃϲ.
Αι. ἦ πᾶϲʼ ἀνάγκη τήνδε τὴν ϲτέγην ἰδεῖν
τά τʼ ὄντα καὶ μέλλοντα Πελοπιδῶν κακά;
Ορ. τὰ γοῦν ϲʼ· ἐγώ ϲοι μάντιϲ εἰμὶ τῶνδʼ ἄκροϲ.
Αι. ἀλλʼ οὐ πατρῴαν τὴν τέχνην ἐκόμπαϲαϲ.
Ορ. πόλλʼ ἀντιφωνεῖϲ, ἡ δʼ ὁδὸϲ βραδύνεται.
ἀλλʼ ἕρφʼ.
Αι. ὑφηγοῦ.
Ορ. ϲοὶ βαδιϲτέον πάροϲ.
Αι. ἦ μὴ φύγω ϲε;
Ορ. μὴ μὲν οὖν καθʼ ἡδονὴν
θάνῃϲ· φυλάξαι δεῖ με τοῦτό ϲοι πικρόν.
χρῆν δʼ εὐθὺϲ εἶναι τήνδε τοῖϲ πᾶϲιν δίκην,
ὅϲτιϲ πέρα πράϲϲειν γε τῶν νόμων θέλοι,
κτείνειν· τὸ γὰρ πανοῦργον οὐκ ἂν ἦν πολύ.
Χο. ὦ ϲπέρμʼ Ἀτρέωϲ, ὡϲ πολλὰ παθὸν
διʼ ἐλευθερίαϲ μόλιϲ ἐξῆλθεϲ
τῇ νῦν ὁρμῇ τελεωθέν.

