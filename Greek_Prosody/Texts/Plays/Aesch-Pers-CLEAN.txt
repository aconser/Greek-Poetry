
Oxford Scholarly Editions Online
Aeschylus, Πέρϲαι (472 BC)
D. L. Page (ed.), Oxford Classical Texts: Aeschyli: Septem Quae Supersunt Tragoedias
Published in print: Published online: May 2017
ΠΕΡϹΑΙ
ΠΕΡϹΑΙ
ὑπόθεϲιϲ Περϲῶν Αἰϲχύλου· Γλαῦκοϲ ἐν τοῖϲ περὶ Αἰϲχύλου
μύθων ἐκ τῶν Φοινιϲϲῶν Φρυνίχου φηϲὶ τοὺϲ Πέρϲαϲ παρα-
πεποιῆϲθαι. ἐκτίθηϲι καὶ τὴν ἀρχὴν τοῦ δράματοϲ ταύτην· τάδʼ
ἐϲτὶ Περϲῶν τῶν πάλαι βεβηκότων· πλὴν ἐκεῖ εὐνοῦχόϲ ἐϲτιν
ἀγγέλλων ἐν ἀρχῆι τὴν Ξέρξου ἧτταν ϲτορνύϲ τε θρόνουϲ τινὰϲ
τοῖϲ τῆϲ ἀρχῆϲ παρέδροιϲ, ἐνταῦθα δὲ προλογίζει χορὸϲ πρεϲβυ-
τῶν. [τῶν δὲ χορῶν τὰ μέν ἐϲτι παροδικά, ὅτε λέγει διʼ ἣν
αἰτίαν πάρεϲτιν, ὡϲ τὸ Τύριον οἶδμα λιποῦϲα [= E. Phoen. 202],
τὰ δὲ ϲτάϲιμα, ὅτε ἵϲταται καὶ ἄρχεται τῆϲ ϲυμφορᾶϲ τοῦ δρά-
ματοϲ, τὰ δὲ κομματικά, ὅτε λοιπὸν ἐν θρήνωι γίνεται.] καὶ
ἔϲτιν ἡ μὲν ϲκηνὴ τοῦ δράματοϲ παρὰ τῶι τάφωι Δαρείου, ἡ δὲ
ὑπόθεϲιϲ· Ξέρξηϲ ϲτρατευϲάμενοϲ κατὰ Ἑλλάδοϲ, καὶ πεζῆι μὲν
ἐν Πλαταιαῖϲ νικηθείϲ, ναυτικῆι δὲ ἐν Ϲαλαμῖνι, διὰ Θεϲϲαλίαϲ
φεύγων διεπεραιώθη εἰϲ Ἀϲίαν.
   ἐπὶ Μένωνοϲ τραγωιδῶν Αἰϲχύλοϲ ἐνίκα Φινεῖ Πέρϲαιϲ
Γλαύκωι Προμηθεῖ. [πρώτη ἔφοδοϲ Περϲῶν ἐπὶ Δαρείου
ἐδυϲτύχηϲε περὶ Μαραθῶνα, δευτέρα Ξέρξου περὶ Ϲαλαμῖνα καὶ
Πλαταιάϲ.]
ΠΕΡϹΑΙ

ΧΟΡΟϹ          τάδε μὲν Περϲῶν τῶν οἰχομένων
         Ἑλλάδʼ ἐϲ αἶαν πιϲτὰ καλεῖται,
         καὶ τῶν ἀφνεῶν καὶ πολυχρύϲων
         ἑδράνων φύλακεϲ κατὰ πρεϲβείαν
         οὓϲ αὐτὸϲ ἄναξ Ξέρξηϲ βαϲιλεὺϲ
         Δαρειογενὴϲ
         εἵλετο χώραϲ ἐφορεύειν·
         ἀμφὶ δὲ νόϲτωι τῶι βαϲιλείωι
         καὶ πολυχρύϲου ϲτρατιᾶϲ ἤδη
         κακόμαντιϲ ἄγαν ὀρϲολοπεῖται
         θυμὸϲ ἔϲωθεν·
         πᾶϲα γὰρ ἰϲχὺϲ Ἀϲιατογενὴϲ
         ὤιχωκεν, ἑὸν δʼ ἄνδρα βαΰζει
         ⟨                                                         ⟩
         κοὔτε τιϲ ἄγγελοϲ οὔτε τιϲ ἱππεὺϲ
         ἄϲτυ τὸ Περϲῶν ἀφικνεῖται,
         οἵτε τὸ Ϲούϲων ἠδʼ Ἀγβατάνων
         καὶ τὸ παλαιὸν Κίϲϲιον ἕρκοϲ
         προλιπόντεϲ ἔβαν, τοὶ μὲν ἐφʼ ἵππων,
         οἱ δʼ ἐπὶ ναῶν, πεζοί τε βάδην
         πολέμου ϲτῖφοϲ παρέχοντεϲ·
         οἷοϲ Ἀμίϲτρηϲ ἠδʼ Ἀρταφρένηϲ
         καὶ Μεγαβάτηϲ ἠδʼ Ἀϲτάϲπηϲ,
         ταγοὶ Περϲῶν,
         βαϲιλῆϲ βαϲιλέωϲ ὕποχοι μεγάλου,
         ϲοῦνται, ϲτρατιᾶϲ πολλῆϲ ἔφοροι,
         τοξοδάμαντέϲ τʼ ἠδʼ ἱπποβάται,
         φοβεροὶ μὲν ἰδεῖν, δεινοὶ δὲ μάχην
         ψυχῆϲ ἐν τλήμονι δόξηι·
         Ἀρτεμβάρηϲ θʼ ἱππιοχάρμηϲ
         καὶ Μαϲίϲτρηϲ ὅ τε τοξοδάμαϲ
         ἐϲθλὸϲ Ἰμαῖοϲ Φαρανδάκηϲ θʼ
         ἵππων τʼ ἐλατὴρ Ϲοϲθάνηϲ·
         ἄλλουϲ δʼ ὁ μέγαϲ καὶ πολυθρέμμων
         Νεῖλοϲ ἔπεμψεν· Ϲουϲιϲκάνηϲ,
         Πηγαϲταγὼν Αἰγυπτογενήϲ,
         ὅ τε τῆϲ ἱερᾶϲ Μέμφιδοϲ ἄρχων
         μέγαϲ Ἀρϲάμηϲ, τάϲ τʼ ὠγυγίουϲ
         Θήβαϲ ἐφέπων Ἀριόμαρδοϲ,

         καὶ ἑλειοβάται ναῶν ἐρέται
         δεινοὶ πλῆθόϲ τʼ ἀνάριθμοι·
         ἁβροδιαίτων δʼ ἕπεται Λυδῶν
         ὄχλοϲ, οἱτʼ ἐπίπαν ἠπειρογενὲϲ
         κατέχουϲιν ἔθνοϲ, τοὺϲ Μητρογαθὴϲ
         Ἀρκτεύϲ τʼ ἀγαθόϲ, βαϲιλῆϲ δίοποι,
         χαἰ πολύχρυϲοι Ϲάρδειϲ ἐπόχουϲ
         πολλοῖϲ ἅρμαϲιν ἐξορμῶϲιν,
         δίρρυμά τε καὶ τρίρρυμα τέλη,
         φοβερὰν ὄψιν προϲιδέϲθαι·
         ϲτεῦνται δʼ ἱεροῦ Τμώλου πελάται
         ζυγὸν ἀμφιβαλεῖν δούλιον Ἑλλάδι,
         Μάρδων, Θάρυβιϲ, λόγχηϲ ἄκμονεϲ,
         καὶ ἀκοντιϲταὶ Μυϲοί, Βαβυλὼν δʼ
         ἡ πολύχρυϲοϲ πάμμεικτον ὄχλον
         πέμπει ϲύρδην, ναῶν τʼ ἐπόχουϲ
         καὶ τοξουλκῶι λήματι πιϲτούϲ,
         τὸ μαχαιροφόρον τʼ ἔθνοϲ ἐκ πάϲηϲ
         Ἀϲίαϲ ἕπεται
         δειναῖϲ βαϲιλέωϲ ὑπὸ πομπαῖϲ.
         τοιόνδʼ ἄνθοϲ Περϲίδοϲ αἴαϲ
         οἴχεται ἀνδρῶν,
         οὓϲ πέρι πᾶϲα χθὼν Ἀϲιῆτιϲ
         θρέψαϲα πόθωι ϲτένεται μαλερῶι,
         τοκέεϲ τʼ ἄλοχοί θʼ ἡμερολεγδὸν
         τείνοντα χρόνον τρομέονται.
[ϲτρ. α
πεπέρακεν μὲν ὁ περϲέπτολιϲ ἤδη
βαϲίλειοϲ ϲτρατὸϲ εἰϲ ἀντίπορον γείτονα χώραν,
λινοδέϲμωι ϲχεδίαι πορθμὸν ἀμείψαϲ Ἀθαμαντίδοϲ Ἕλλαϲ,
πολύγομφον ὅδιϲμα ζυγὸν ἀμφιβαλὼν αὐχένι πόντου.
[ἀντ. α
πολυάνδρου δʼ Ἀϲίαϲ θούριοϲ ἄρχων
ἐπὶ πᾶϲαν χθόνα ποιμανόριον θεῖον ἐλαύνει
διχόθεν, πεζονόμοιϲ ἔκ τε θαλάϲϲαϲ ἐχυροῖϲι πεποιθὼϲ
ϲτυφελοῖϲ ἐφέταιϲ, χρυϲονόμου γενεᾶϲ ἰϲόθεοϲ φώϲ.
[ϲτρ. β
κυάνεον δʼ ὄμμαϲι λεύϲϲων φονίου δέργμα δράκοντοϲ
πολύχειρ καὶ πολυναύταϲ Ϲύριόν θʼ ἅρμα διώκων

ἐπάγει δουρικλύτοιϲ ἀνδράϲι τοξόδαμνον Ἄρη.
[ἀντ. β
δόκιμοϲ δ' οὔτιϲ ὑποϲτὰϲ μεγάλωι ῥεύματι φωτῶν
ἐχυροῖϲ ἕρκεϲιν εἴργειν ἄμαχον κῦμα θαλάϲϲαϲ·
ἀπρόϲοιϲτοϲ γὰρ ὁ Περϲᾶν ϲτρατὸϲ ἀλκίφρων τε λαόϲ.
[μεϲωιδ.
δολόμητιν δʼ ἀπάταν θεοῦ τίϲ ἀνὴρ θνατὸϲ ἀλύξει;
τίϲ ὁ κραιπνῶι ποδὶ πηδήματοϲ εὐπετέοϲ ἀνάϲϲων;
φιλόφρων γὰρ ποτιϲαίνουϲα τὸ πρῶτον παράγει
βροτὸν εἰϲ ἄρκυαϲ Ἄτα,
τόθεν οὐκ ἔϲτιν ὑπὲρ θνατὸν ἀλύξαντα φυγεῖν.
[ϲτρ. γ
θεόθεν γὰρ κατὰ Μοῖρʼ ἐκράτηϲεν
τὸ παλαιόν, ἐπέϲκηψε δὲ Πέρϲαιϲ
πολέμουϲ πυργοδαΐκτουϲ
διέπειν ἱππιοχάρμαϲ τε κλόνουϲ πόλεών τʼ ἀναϲτάϲειϲ·
[ἀντ. γ
ἔμαθον δʼ εὐρυπόροιο θαλάϲϲαϲ
πολιαινομέναϲ πνεύματι λάβρωι
ἐϲορᾶν πόντιον ἄλϲοϲ,
πίϲυνοι λεπτοτόνοιϲ πείϲμαϲι λαοπόροιϲ τε μηχαναῖϲ.
[ϲτρ. δ
ταῦτά μου μελαγχίτων φρὴν ἀμύϲϲεται φόβωι,
ὀᾶ, Περϲικοῦ ϲτρατεύματοϲ, τοῦδε μὴ πόλιϲ πύθη-
   ται κένανδρον μέγʼ ἄϲτυ Ϲουϲίδοϲ·
[ἀντ. δ
καὶ τὸ Κιϲϲίων πόλιϲμ' ἀντίδουπον ἄιϲεται,
ὀᾶ, τοῦτʼ ἔποϲ γυναικοπληθὴϲ ὅμιλοϲ ἀπύων,
   βυϲϲίνοιϲ δʼ ἐν πέπλοιϲ πέϲηι λακίϲ.
[ϲτρ. ε
πᾶϲ γὰρ ἱππηλάταϲ καὶ πεδοϲτιβὴϲ λεὼϲ
ϲμῆνοϲ ὣϲ ἐκλέλοιπεν μελιϲϲᾶν ϲὺν ὀρχάμωι ϲτρατοῦ,
τὸν ἀμφίζευκτον ἐξαμείψαϲ ἀμφοτέραϲ ἅλιον
πρῶνα κοινὸν αἴαϲ.
[ἀντ. ε
λέκτρα δʼ ἀνδρῶν πόθωι πίμπλαται δακρύμαϲιν,
Περϲίδεϲ δʼ ἁβροπενθεῖϲ ἑκάϲτα πόθωι φιλάνορι

τὸν αἰχμήεντα θοῦρον εὐνατῆρʼ ἀποπεμψαμένα
λείπεται μονόζυξ.
         ἀλλʼ ἄγε, Πέρϲαι, τόδʼ ἐνεζόμενοι
         ϲτέγοϲ ἀρχαῖον
         φροντίδα κεδνὴν καὶ βαθύβουλον
         θώμεθα, χρεία δὲ προϲήκει·
         πῶϲ ἄρα πράϲϲει Ξέρξηϲ βαϲιλεὺϲ
         Δαρειογενήϲ;
         πότερον τόξου ῥῦμα τὸ νικῶν,
         ἢ δορικράνου
         λόγχηϲ ἰϲχὺϲ κεκράτηκεν;
         ἀλλʼ ἥδε θεῶν ἴϲον ὀφθαλμοῖϲ
         φάοϲ ὁρμᾶται μήτηρ βαϲιλέωϲ,
         βαϲίλεια δʼ ἐμή· προϲπίτνω·
         καὶ προϲφθόγγοιϲ δὲ χρεὼν αὐτὴν
         πάνταϲ μύθοιϲι προϲαυδᾶν.
ὦ βαθυζώνων ἄναϲϲα Περϲίδων ὑπερτάτη,
μῆτερ ἡ Ξέρξου γεραιά, χαῖρε, Δαρείου γύναι·
θεοῦ μὲν εὐνάτειρα Περϲῶν, θεοῦ δὲ καὶ μήτηρ ἔφυϲ,
εἴ τι μὴ δαίμων παλαιὸϲ νῦν μεθέϲτηκε ϲτρατῶι.
ΒΑϹΙΛΕΙΑ ταῦτα δὴ λιποῦϲ' ἱκάνω χρυϲεοϲτόλμουϲ δόμουϲ
καὶ τὸ Δαρείου τε κἀμὸν κοινὸν εὐνατήριον·
καί με καρδίαν ἀμύϲϲει φροντίϲ· ἐϲ δʼ ὑμᾶϲ ἐρῶ
μῦθον, οὐδαμῶϲ ἄμαντιϲ οὖϲα δείματοϲ, φίλοι,
μὴ μέγαϲ πλοῦτοϲ κονίϲαϲ οὖδαϲ ἀντρέψηι ποδὶ
ὄλβον, ὃν Δαρεῖοϲ ἦρεν οὐκ ἄνευ θεῶν τινοϲ.
ταῦτά μοι διπλῆ μέριμνʼ ἄφραϲτόϲ ἐϲτιν ἐν φρεϲίν,
μήτε χρημάτων ἀνάνδρων πλῆθοϲ ἐν τιμῆι ϲέβειν
μήτʼ ἀχρημάτοιϲι λάμπειν φῶϲ ὅϲον ϲθένοϲ πάρα·
ἔϲτι γὰρ πλοῦτόϲ γ' ἀμεμφήϲ, ἀμφὶ δʼ ὀφθαλμῶι φόβοϲ·
ὄμμα γὰρ δόμων νομίζω δεϲπότου παρουϲίαν.
πρὸϲ τάδ', ὡϲ οὕτωϲ ἐχόντων τῶνδε, ϲύμβουλοι λόγου
τοῦδέ μοι γένεϲθε, Πέρϲαι, γηραλέα πιϲτώματα·
πάντα γὰρ τὰ κέδνʼ ἐν ὑμῖν ἐϲτί μοι βουλεύματα.
Χο. εὖ τόδʼ ἴϲθι, γῆϲ ἄναϲϲα τῆϲδε, μή ϲε δὶϲ φράϲειν
μήτ' ἔποϲ μήτʼ ἔργον ὧν ἂν δύναμιϲ ἡγεῖϲθαι θέληι·
εὐμενεῖϲ γὰρ ὄνταϲ ἡμᾶϲ τῶνδε ϲυμβούλουϲ καλεῖϲ.
Βα. πολλοῖϲ μὲν ἀεὶ νυκτέροιϲ ὀνείραϲιν
ξύνειμ', ἀφ' οὗπερ παῖϲ ἐμὸϲ ϲτείλαϲ ϲτρατὸν

Ἰαόνων γῆν οἴχεται πέρϲαι θέλων,
ἀλλʼ οὔτι πω τοιόνδʼ ἐναργὲϲ εἰδόμην
ὡϲ τῆϲ πάροιθεν εὐφρόνηϲ· λέξω δέ ϲοι.
ἐδοξάτην μοι δύο γυναῖκʼ εὐείμονε,
ἡ μὲν πέπλοιϲι Περϲικοῖϲ ἠϲκημένη,
ἡ δʼ αὖτε Δωρικοῖϲιν, εἰϲ ὄψιν μολεῖν,
μεγέθει τε τῶν νῦν ἐκπρεπεϲτάτα πολὺ
κάλλει τʼ ἀμώμω, καὶ καϲιγνήτα γένουϲ
ταὐτοῦ, πάτραν δʼ ἔναιον ἡ μὲν Ἑλλάδα
κλήρωι λαχοῦϲα γαῖαν, ἡ δὲ βάρβαρον·
τούτω ϲτάϲιν τινʼ, ὡϲ ἐγὼ ʼδόκουν ὁρᾶν,
τεύχειν ἐν ἀλλήληϲι, παῖϲ δʼ ἐμὸϲ μαθὼν
κατεῖχε κἀπράυνεν, ἅρμαϲιν δʼ ὕπο
ζεύγνυϲιν αὐτὼ καὶ λέπαδνʼ ὑπʼ αὐχένων
τίθηϲι· χἠ μὲν τῆιδʼ ἐπυργοῦτο ϲτολῆι
ἐν ἡνίαιϲί τʼ εἶχεν εὔαρκτον ϲτόμα,
ἡ δʼ ἐϲφάδαιζε καὶ χεροῖν ἔντη δίφρου
διαϲπαράϲϲει καὶ ξυναρπάζει βίαι
ἄνευ χαλινῶν καὶ ζυγὸν θραύει μέϲον.
πίπτει δʼ ἐμὸϲ παῖϲ, καὶ πατὴρ παρίϲταται
Δαρεῖοϲ οἰκτίρων ϲφε· τὸν δʼ ὅπωϲ ὁρᾶι
Ξέρξηϲ, πέπλουϲ ῥήγνυϲιν ἀμφὶ ϲώματι.
καὶ ταῦτα μὲν δὴ νυκτὸϲ εἰϲιδεῖν λέγω·
ἐπεὶ δʼ ἀνέϲτην καὶ χεροῖν καλλιρρόου
ἔψαυϲα πηγῆϲ, ϲὺν θυηπόλωι χερὶ
βωμὸν προϲέϲτην, ἀποτρόποιϲι δαίμοϲιν
θέλουϲα θῦϲαι πελανόν, ὧν τέλη τάδε·
ὁρῶ δὲ φεύγοντʼ αἰετὸν πρὸϲ ἐϲχάραν
Φοίβου, φόβωι δʼ ἄφθογγοϲ ἐϲτάθην, φίλοι·
μεθύϲτερον δὲ κίρκον εἰϲορῶ δρόμωι
πτεροῖν ἐφορμαίνοντα καὶ χηλαῖϲ κάρα
τίλλονθʼ· ὁ δʼ οὐδὲν ἄλλο γʼ ἢ πτήξαϲ δέμαϲ
παρεῖχε· ταῦτʼ ἔμοιγε δείματʼ ἔϲτʼ ἰδεῖν,
ὑμῖν δʼ ἀκούειν. εὖ γὰρ ἴϲτε, παῖϲ ἐμὸϲ
πράξαϲ μὲν εὖ θαυμαϲτὸϲ ἂν γένοιτʼ ἀνήρ,
κακῶϲ δὲ πράξαϲ, οὐχ ὑπεύθυνοϲ πόλει,
ϲωθεὶϲ δʼ ὁμοίωϲ τῆϲδε κοιρανεῖ χθονόϲ.
Χο. οὔ ϲε βουλόμεϲθα, μῆτερ, οὔτʼ ἄγαν φοβεῖν λόγοιϲ
οὔτε θαρϲύνειν· θεοὺϲ δὲ προϲτροπαῖϲ ἱκνουμένη,

εἴ τι φλαῦρον εἶδεϲ, αἰτοῦ τῶνδʼ ἀποτροπὴν τελεῖν,
τὰ δʼ ἀγάθʼ ἐκτελῆ γενέϲθαι ϲοί τε καὶ τέκνωι ϲέθεν
καὶ πόλει φίλοιϲ τε πᾶϲι. δεύτερον δὲ χρὴ χοὰϲ
γῆι τε καὶ φθιτοῖϲ χέαϲθαι. πρευμενῶϲ δʼ αἰτοῦ τάδε,
ϲὸν πόϲιν Δαρεῖον, ὅνπερ φὴιϲ ἰδεῖν κατʼ εὐφρόνην,
ἐϲθλά ϲοι πέμπειν τέκνωι τε γῆϲ ἔνερθεν ἐϲ φάοϲ,
τἄμπαλιν δὲ τῶνδε γαίαι κάτοχα μαυροῦϲθαι ϲκότωι.
ταῦτα θυμόμαντιϲ ὤν ϲοι πρευμενῶϲ παρήινεϲα,
εὖ δὲ πανταχῆι τελεῖν ϲοι τῶνδε κρίνομεν πέρι.
Βα. ἀλλὰ μὴν εὔνουϲ γʼ ὁ πρῶτοϲ τῶνδʼ ἐνυπνίων κριτὴϲ
παιδὶ καὶ δόμοιϲ ἐμοῖϲι τήνδʼ ἐκύρωϲαϲ φάτιν.
ἐκτελοῖτο δὴ τὰ χρηϲτά· ταῦτα δʼ ὡϲ ἐφίεϲαι
πάντα θήϲομεν θεοῖϲι τοῖϲ τʼ ἔνερθε γῆϲ φίλοιϲ,
εὖτʼ ἂν εἰϲ οἴκουϲ μόλωμεν. κεῖνο δʼ ἐκμαθεῖν θέλω,
ὦ φίλοι, ποῦ τὰϲ Ἀθήναϲ φαϲὶν ἱδρῦϲθαι χθονόϲ;
Χο. τῆλε πρὸϲ δυϲμὰϲ ἄνακτοϲ Ἡλίου φθιναϲμάτων.
Βα. ἀλλὰ μὴν ἵμειρʼ ἐμὸϲ παῖϲ τήνδε θηρᾶϲαι πόλιν;
Χο. πᾶϲα γὰρ γένοιτʼ ἂν Ἑλλὰϲ βαϲιλέωϲ ὑπήκοοϲ.
Βα. ὧδέ τιϲ πάρεϲτιν αὐτοῖϲ ἀνδροπλήθεια ϲτρατοῦ;
⟨Χο.                *              *             *             ⟩
⟨Βα.                *              *             *             ⟩
Χο. καὶ ϲτρατὸϲ τοιοῦτοϲ, ἔρξαϲ πολλὰ δὴ Μήδουϲ κακά.
Βα. πότερα γὰρ τοξουλκὸϲ αἰχμὴ διὰ χεροῖν αὐτοῖϲ πρέπει;
Χο. οὐδαμῶϲ· ἔγχη ϲταδαῖα καὶ φεράϲπιδεϲ ϲαγαί.
Βα. καὶ τί πρὸϲ τούτοιϲιν ἄλλο; πλοῦτοϲ ἐξαρκὴϲ δόμοιϲ;
Χο. ἀργύρου πηγή τιϲ αὐτοῖϲ ἐϲτι, θηϲαυρὸϲ χθονόϲ.
Βα. τίϲ δὲ ποιμάνωρ ἔπεϲτι κἀπιδεϲπόζει ϲτρατῶι;
Χο. οὔτινοϲ δοῦλοι κέκληνται φωτὸϲ οὐδʼ ὑπήκοοι.
Βα. πῶϲ ἂν οὖν μένοιεν ἄνδραϲ πολεμίουϲ ἐπήλυδαϲ;
Χο. ὥϲτε Δαρείου πολύν τε καὶ καλὸν φθεῖραι ϲτρατόν.
Βα. δεινά τοι λέγειϲ κιόντων τοῖϲ τεκοῦϲι φροντίϲαι.
Χο. ἀλλʼ ἐμοὶ δοκεῖν τάχʼ εἴϲηι πάντα ναμερτῆ λόγον·
τοῦδε γὰρ δράμημα φωτὸϲ Περϲικὸν πρέπει μαθεῖν,
καὶ φέρει ϲαφέϲ τι πρᾶγοϲ ἐϲθλὸν ἢ κακὸν κλύειν.
ΑΓΓΕΛΟϹ ὦ γῆϲ ἁπάϲηϲ Ἀϲιάδοϲ πολίϲματα,
ὦ Περϲὶϲ αἶα καὶ πολὺϲ πλούτου λιμήν,
ὡϲ ἐν μιᾶι πληγῆι κατέφθαρται πολὺϲ

ὄλβοϲ, τὸ Περϲῶν δʼ ἄνθοϲ οἴχεται πεϲόν.
ὤμοι, κακὸν μὲν πρῶτον ἀγγέλλειν κακά,
ὅμωϲ δʼ ἀνάγκη πᾶν ἀναπτύξαι πάθοϲ,
Πέρϲαι· ϲτρατὸϲ γὰρ πᾶϲ ὄλωλε βαρβάρων.
[ϲτρ. α
Χο.         †ἄνιʼ ἄνια κακὰ† νεόκοτα καὶ
            δάιʼ· αἰαῖ, διαίνεϲθε Πέρ-
            ϲαι τόδʼ ἄχοϲ κλύοντεϲ.
Αγγ. ὡϲ πάντα γʼ ἔϲτʼ ἐκεῖνα διαπεπραγμένα,
καὐτὸϲ δʼ ἀέλπτωϲ νόϲτιμον βλέπω φάοϲ.
[ἀντ. α
Χο.         ἦ μακροβίοτοϲ ὅδε γέ τιϲ αἰ-
            ὼν ἐφάνθη γεραιοῖϲ, ἀκού-
            ειν τόδε πῆμʼ ἄελπτον.
Αγγ. καὶ μὴν παρών γε κοὐ λόγουϲ ἄλλων κλύων,
Πέρϲαι, φράϲαιμʼ ἂν οἷʼ ἐπορϲύνθη κακά.
[ϲτρ. β
Χο.             ὀτοτοτοῖ, μάταν
            τὰ πολλὰ βέλεα παμμιγῆ
            γᾶϲ ἀπʼ Ἀϲίδοϲ ἦλθεν, αἰαῖ,
            δάιαν Ἑλλάδα χώραν.
Αγγ. πλήθουϲι νεκρῶν δυϲπότμωϲ ἐφθαρμένων
Ϲαλαμῖνοϲ ἀκταὶ πᾶϲ τε πρόϲχωροϲ τόποϲ.
[ἀντ. β
Χο.             ὀτοτοτοῖ, φίλων
            πολύδονα ϲώμαθʼ ἁλιβαφῆ
            κατθανόντα λέγειϲ φέρεϲθαι
            πλαγκτοῖϲ †ἐν διπλάκεϲϲιν†.
Αγγ. οὐδὲν γὰρ ἤρκει τόξα, πᾶϲ δʼ ἀπώλλυτο
ϲτρατὸϲ δαμαϲθεὶϲ ναΐοιϲιν ἐμβολαῖϲ.
[ϲτρ. γ
Χο.             ἴυζʼ ἄποτμον δαΐοιϲ
            δυϲαιανῆ βοάν,
            ὡϲ πάντα Πέρϲαιϲ παγκάκωϲ
            ⟨θεοὶ⟩ ῎θεϲαν, αἰαῖ, ϲτρατοῦ φθαρέντοϲ.
Αγγ. ὦ πλεῖϲτον ἔχθοϲ ὄνομα Ϲαλαμῖνοϲ κλύειν·
φεῦ, τῶν Ἀθηνῶν ὡϲ ϲτένω μεμνημένοϲ.
[ἀντ. γ
Χο.             ϲτυγναί γʼ Ἀθᾶναι δαΐοιϲ·

            μεμνῆϲθαί τοι πάρα
            ὡϲ Περϲίδων πολλὰϲ μάταν
            εὔνιδαϲ ἔκτιϲϲαν ἠδʼ ἀνάνδρουϲ.
Βα. ϲιγῶ πάλαι δύϲτηνοϲ ἐκπεπληγμένη
κακοῖϲ, ὑπερβάλλει γὰρ ἥδε ϲυμφορά,
τὸ μήτε λέξαι μήτʼ ἐρωτῆϲαι πάθη.
ὅμωϲ δʼ ἀνάγκη πημονὰϲ βροτοῖϲ φέρειν
θεῶν διδόντων· πᾶν ἀναπτύξαϲ πάθοϲ
λέξον καταϲτάϲ, κεἰ ϲτένειϲ κακοῖϲ ὅμωϲ.
τίϲ οὐ τέθνηκε, τίνα δὲ καὶ πενθήϲομεν
τῶν ἀρχελάων, ὅϲτʼ ἐπὶ ϲκηπτουχίαι
ταχθεὶϲ ἄνανδρον τάξιν ἠρήμου θανών;
Αγγ. Ξέρξηϲ μὲν αὐτὸϲ ζῆι τε καὶ φάοϲ βλέπει.
Βα. ἐμοῖϲ μὲν εἶπαϲ δώμαϲιν φάοϲ μέγα
καὶ λευκὸν ἦμαρ νυκτὸϲ ἐκ μελαγχίμου.
Αγγ. Ἀρτεμβάρηϲ δὲ μυρίαϲ ἵππου βραβεὺϲ
ϲτύφλουϲ παρʼ ἀκτὰϲ θείνεται Ϲιληνιῶν,
χὠ χιλίαρχοϲ Δαδάκηϲ πληγῆι δορὸϲ
πήδημα κοῦφον ἐκ νεὼϲ ἀφήλατο,
Τενάγων τʼ ἄριϲτοϲ Βακτρίων ἰθαιγενὴϲ
θαλαϲϲόπληκτον νῆϲον Αἴαντοϲ ϲποδεῖ·
Λίλαιοϲ Ἀρϲάμηϲ τε κἈργήϲτηϲ τρίτοϲ,
οἵδʼ ἀμφὶ νῆϲον τὴν πελειοθρέμμονα
κυκώμενοι κύριϲϲον ἰϲχυρὰν χθόνα,
πηγαῖϲ τε Νείλου γειτονῶν Αἰγυπτίου
Φαρνοῦχοϲ, οἵ τε ναὸϲ ἐκ μιᾶϲ πέϲον
Ἀρκτεὺϲ Ἀδεύηϲ καὶ Φερεϲϲεύηϲ τρίτοϲ.
Χρυϲεὺϲ Μάταλλοϲ μυριόνταρχοϲ θανὼν
πυρϲὴν ζαπληθῆ δάϲκιον γενειάδα
ἔτεγγʼ ἀμείβων χρῶτα πορφυρᾶι βαφῆι·
καὶ Μᾶγοϲ Ἄραβοϲ Ἀρτάβηϲ τε Βάκτριοϲ,
ἵππου μελαίνηϲ ἡγεμὼν τριϲμυρίαϲ,
ϲκληρᾶϲ μέτοικοϲ γῆϲ, ἐκεῖ κατέφθιτο·
Ἄμιϲτριϲ Ἀμφιϲτρεύϲ τε πολύπονον δόρυ
νωμῶν, ὅ τʼ ἐϲθλὸϲ Ἀριόμαρδοϲ, Ϲάρδεϲιν
πένθοϲ παραϲχών, Σειϲάμηϲ θʼ ὁ Μύϲιοϲ,
Θάρυβίϲ τε πεντήκοντα πεντάκιϲ νεῶν

ταγόϲ, γένοϲ Λυρναῖοϲ, εὐειδὴϲ ἀνήρ,
κεῖται θανὼν δείλαιοϲ οὐ μάλʼ εὐτυχῶϲ·
Ϲυέννεϲίϲ τε, πρῶτοϲ εἰϲ εὐψυχίαν,
Κιλίκων ἄπαρχοϲ, εἷϲ ἀνὴρ πλεῖϲτον πόνον
ἐχθροῖϲ παραϲχών, εὐκλεῶϲ ἀπώλετο.
†τοιῶνδʼ ἀρχόντων νῦν† ὑπεμνήϲθην πέρι,
πολλῶν παρόντων δʼ ὀλίγʼ ἀπαγγέλλω κακά.
Βα. αἰαῖ, κακῶν ὕψιϲτα δὴ κλύω τάδε,
αἴϲχη τε Πέρϲαιϲ καὶ λιγέα κωκύματα.
ἀτὰρ φράϲον μοι τοῦτʼ ἀναϲτρέψαϲ πάλιν,
τοϲόνδε πλῆθοϲ ἦν νεῶν Ἑλληνίδων
ὥϲτʼ ἀξιῶϲαι Περϲικῶι ϲτρατεύματι
μάχην ϲυνάψαι ναΐοιϲιν ἐμβολαῖϲ;
Αγγ. πλήθουϲ μὲν ἂν ϲάφʼ ἴϲθʼ ἕκατι βαρβάρων
ναῦϲ ἂν κρατῆϲαι· καὶ γὰρ Ἕλληϲιν μὲν ἦν
ὁ πᾶϲ ἀριθμὸϲ ἐϲ τριακάδαϲ δέκα
ναῶν, δεκὰϲ δʼ ἦν τῶνδε χωρὶϲ ἔκκριτοϲ.
Ξέρξηι δέ, καὶ γὰρ οἶδα, χιλιὰϲ μὲν ἦν
ὧν ἦγε πλῆθοϲ, αἱ δʼ ὑπέρκοποι τάχει
ἑκατὸν δὶϲ ἦϲαν ἑπτά θʼ· ὧδʼ ἔχει λόγοϲ.
μή ϲοι δοκοῦμεν τῆιδε λειφθῆναι μάχηϲ;
ἀλλʼ ὧδε δαίμων τιϲ κατέφθειρε ϲτρατὸν
τάλαντα βρίϲαϲ οὐκ ἰϲορρόπωι τύχηι.
θεοὶ πόλιν ϲώιζουϲι Παλλάδοϲ θεᾶϲ.
Βα. ἔτʼ ἆρʼ Ἀθηνῶν ἔϲτʼ ἀπόρθητοϲ πόλιϲ;
Αγγ. ἀνδρῶν γὰρ ὄντων ἕρκοϲ ἐϲτὶν ἀϲφαλέϲ.
Βα. ἀρχὴ δὲ ναυϲὶ ϲυμβολῆϲ τίϲ ἦν, φράϲον·
τίνεϲ κατῆρξαν, πότερον Ἕλληνεϲ, μάχηϲ,
ἢ παῖϲ ἐμόϲ, πλήθει καταυχήϲαϲ νεῶν;
Αγγ. ἦρξεν μέν, ὦ δέϲποινα, τοῦ παντὸϲ κακοῦ
φανεὶϲ ἀλάϲτωρ ἢ κακὸϲ δαίμων ποθέν·
ἀνὴρ γὰρ Ἕλλην ἐξ Ἀθηναίων ϲτρατοῦ
ἐλθὼν ἔλεξε παιδὶ ϲῶι Ξέρξηι τάδε·
ὡϲ εἰ μελαίνηϲ νυκτὸϲ ἵξεται κνέφαϲ
Ἕλληνεϲ οὐ μενοῖεν, ἀλλὰ ϲέλμαϲιν
ναῶν ἐπανθορόντεϲ ἄλλοϲ ἄλλοϲε
δραϲμῶι κρυφαίωι βίοτον ἐκϲωϲοίατο.
ὁ δʼ εὐθὺϲ ὡϲ ἤκουϲεν, οὐ ξυνεὶϲ δόλον
Ἕλληνοϲ ἀνδρὸϲ οὐδὲ τὸν θεῶν φθόνον,

πᾶϲιν προφωνεῖ τόνδε ναυάρχοιϲ λόγον·
εὖτʼ ἂν φλέγων ἀκτῖϲιν ἥλιοϲ χθόνα
λήξηι, κνέφαϲ δὲ τέμενοϲ αἰθέροϲ λάβηι,
τάξαι νεῶν ϲτῖφοϲ μὲν ἐν ϲτοίχοιϲ τριϲίν,
ἄλλαϲ δὲ κύκλωι νῆϲον Αἴαντοϲ πέριξ
ἔκπλουϲ φυλάϲϲειν καὶ πόρουϲ ἁλιρρόθουϲ·
ὡϲ εἰ μόρον φευξοίαθʼ Ἕλληνεϲ κακόν,
ναυϲὶν κρυφαίωϲ δραϲμὸν εὑρόντεϲ τινά,
πᾶϲι ϲτέρεϲθαι κρατὸϲ ἦν προκείμενον.
τοϲαῦτʼ ἔλεξε κάρθʼ ὑπʼ εὐθύμου φρενόϲ,
οὐ γὰρ τὸ μέλλον ἐκ θεῶν ἠπίϲτατο.
οἱ δʼ οὐκ ἀκόϲμωϲ ἀλλὰ πειθάρχωι φρενὶ
δεῖπνόν τʼ ἐπορϲύνοντο, ναυβάτηϲ τʼ ἀνὴρ
τροποῦτο κώπην ϲκαλμὸν ἀμφʼ εὐήρετμον.
ἐπεὶ δὲ φέγγοϲ ἡλίου κατέφθιτο
καὶ νὺξ ἐπήιει, πᾶϲ ἀνὴρ κώπηϲ ἄναξ
ἐϲ ναῦν ἐχώρει, πᾶϲ θʼ ὅπλων ἐπιϲτάτηϲ·
τάξιϲ δὲ τάξιν παρεκάλει νεὼϲ μακρᾶϲ,
πλέουϲι δʼ ὡϲ ἕκαϲτοϲ ἦν τεταγμένοϲ·
καὶ πάννυχοι δὴ διάπλοον καθίϲταϲαν
ναῶν ἄνακτεϲ πάντα ναυτικὸν λεών.
καὶ νὺξ ἐχώρει, κοὐ μάλʼ Ἑλλήνων ϲτρατὸϲ
κρυφαῖον ἔκπλουν οὐδαμῆι καθίϲτατο·
ἐπεί γε μέντοι λευκόπωλοϲ ἡμέρα
πᾶϲαν κατέϲχε γαῖαν εὐφεγγὴϲ ἰδεῖν,
πρῶτον μὲν ἠχῆι κέλαδοϲ Ἑλλήνων πάρα
μολπηδὸν εὐφήμηϲεν, ὄρθιον δʼ ἅμα
ἀντηλάλαξε νηϲιώτιδοϲ πέτραϲ
ἠχώ, φόβοϲ δὲ πᾶϲι βαρβάροιϲ παρῆν
γνώμηϲ ἀποϲφαλεῖϲιν· οὐ γὰρ ὡϲ φυγῆι
παιᾶνʼ ἐφύμνουν ϲεμνὸν Ἕλληνεϲ τότε,
ἀλλʼ ἐϲ μάχην ὁρμῶντεϲ εὐψύχωι θράϲει.
ϲάλπιγξ δʼ ἀυτῆι πάντʼ ἐκεῖνʼ ἐπέφλεγεν·
εὐθὺϲ δὲ κώπηϲ ῥοθιάδοϲ ξυνεμβολῆι
ἔπαιϲαν ἅλμην βρύχιον ἐκ κελεύματοϲ.
θοῶϲ δὲ πάντεϲ ἦϲαν ἐκφανεῖϲ ἰδεῖν·
τὸ δεξιὸν μὲν πρῶτον εὐτάκτωϲ κέραϲ
ἡγεῖτο κόϲμωι, δεύτερον δʼ ὁ πᾶϲ ϲτόλοϲ
ἐπεξεχώρει, καὶ παρῆν ὁμοῦ κλύειν

πολλὴν βοήν· ὦ παῖδεϲ ̔Ελλήνων, ἴτε
ἐλευθεροῦτε πατρίδʼ, ἐλευθεροῦτε δὲ
παῖδαϲ γυναῖκαϲ θεῶν τε πατρώιων ἕδη
θήκαϲ τε προγόνων· νῦν ὑπὲρ πάντων ἀγών.
καὶ μὴν παρʼ ἡμῶν Περϲίδοϲ γλώϲϲηϲ ῥόθοϲ
ὑπηντίαζε, κοὐκέτʼ ἦν μέλλειν ἀκμή.
εὐθὺϲ δὲ ναῦϲ ἐν νηὶ χαλκήρη ϲτόλον
ἔπαιϲεν· ἦρξε δʼ ἐμβολῆϲ Ἑλληνικὴ
ναῦϲ, κἀποθραύει πάντα Φοινίϲϲηϲ νεὼϲ
κόρυμβ̓, ἐπʼ ἄλλην δʼ ἄλλοϲ ηὔθυνεν δόρυ.
τὰ πρῶτα μέν νυν ῥεῦμα Περϲικοῦ ϲτρατοῦ
ἀντεῖχεν· ὡϲ δὲ πλῆθοϲ ἐν ϲτενῶι νεῶν
ἤθροιϲτʼ, ἀρωγὴ δʼ οὔτιϲ ἀλλήλοιϲ παρῆν,
αὐτοὶ δʼ ὑπʼ αὐτῶν ἐμβολαῖϲ χαλκοϲτόμοιϲ
παίοντʼ, ἔθραυον πάντα κωπήρη ϲτόλον,
Ἑλληνικαί τε νῆεϲ οὐκ ἀφραϲμόνωϲ
κύκλωι πέριξ ἔθεινον, ὑπτιοῦτο δὲ
ϲκάφη νεῶν, θάλαϲϲα δʼ οὐκέτʼ ἦν ἰδεῖν
ναυαγίων πλήθουϲα καὶ φόνου βροτῶν·
ἀκταὶ δὲ νεκρῶν χοιράδεϲ τʼ ἐπλήθυον.
φυγῆι δʼ ἀκόϲμωϲ πᾶϲα ναῦϲ ἠρέϲϲετο,
ὅϲαιπερ ἦϲαν βαρβάρου ϲτρατεύματοϲ.
τοὶ δʼ ὥϲτε θύννουϲ ἤ τινʼ ἰχθύων βόλον
ἀγαῖϲι κωπῶν θραύμαϲίν τʼ ἐρειπίων
ἔπαιον ἐρράχιζον, οἰμωγὴ δʼ ὁμοῦ
κωκύμαϲιν κατεῖχε πελαγίαν ἅλα,
ἕωϲ κελαινὸν νυκτὸϲ ὄμμʼ ἀφείλετο.
κακῶν δὲ πλῆθοϲ, οὐδʼ ἂν εἰ δέκ̓ ἤματα
ϲτοιχηγοροίην, οὐκ ἂν ἐκπλήϲαιμί ϲοι.
εὖ γὰρ τόδʼ ἴϲθι, μηδάμʼ ἡμέραι μιᾶι
πλῆθοϲ τοϲουτάριθμον ἀνθρώπων θανεῖν.
Βα. αἰαῖ, κακῶν δὴ πέλαγοϲ ἔρρωγεν μέγα
Πέρϲαιϲ τε καὶ πρόπαντι βαρβάρων γένει.
Αγγ. εὖ νυν τόδʼ ἴϲθι, μηδέπω μεϲοῦν κακόν·
τοιάδʼ ἐπʼ αὐτοῖϲ ἦλθε ϲυμφορὰ πάθουϲ,
ὡϲ τοῖϲδε καὶ δὶϲ ἀντιϲηκῶϲαι ῥοπῆι.
Βα. καὶ τίϲ γένοιτʼ ἂν τῆϲδʼ ἔτʼ ἐχθίων τύχη;

λέξον, τίνʼ αὖ φὴιϲ τήνδε ϲυμφορὰν ϲτρατῶι
ἐλθεῖν κακῶν ῥέπουϲαν ἐϲ τὰ μάϲϲονα;
Αγγ. Περϲῶν ὅϲοιπερ ἦϲαν ἀκμαῖοι φύϲιν,
ψυχήν τʼ ἄριϲτοι κεὐγένειαν ἐκπρεπεῖϲ,
αὐτῶι τʼ ἄνακτι πίϲτιν ἐν πρώτοιϲ ἀεί,
τεθνᾶϲιν αἰϲχρῶϲ δυϲκλεεϲτάτωι μόρωι.
Βα. οἲ ʼγὼ τάλαινα ϲυμφορᾶϲ κακῆϲ, φίλοι·
ποίωι μόρωι δὲ τούϲδε φὴιϲ ὀλωλέναι;
Αγγ. νῆϲόϲ τιϲ ἔϲτι πρόϲθε Ϲαλαμῖνοϲ τόπων
βαιά, δύϲορμοϲ ναυϲίν, ἣν ὁ φιλόχοροϲ
Πὰν ἐμβατεύει ποντίαϲ ἀκτῆϲ ἔπι·
ἐνταῦθα πέμπει τούϲδʼ, ὅπωϲ, ὅτʼ ἐκ νεῶν
φθαρέντεϲ ἐχθροὶ νῆϲον ἐκϲωιζοίατο,
κτείνοιεν εὐχείρωτον Ἑλλήνων ϲτρατόν,
φίλουϲ δʼ ὑπεκϲώιζοιεν ἐναλίων πόρων,
κακῶϲ τὸ μέλλον ἱϲτορῶν· ὡϲ γὰρ θεὸϲ
ναῶν ἔδωκε κῦδοϲ Ἕλληϲιν μάχηϲ,
αὐθημερὸν φάρξαντεϲ εὐχάλκοιϲ δέμαϲ
ὅπλοιϲι ναῶν ἐξέθρωιϲκον, ἀμφὶ δὲ
κυκλοῦντο πᾶϲαν νῆϲον, ὥϲτʼ ἀμηχανεῖν
ὅποι τράποιντο. πολλὰ μὲν γὰρ ἐκ χερῶν
πέτροιϲιν ἠράϲϲοντο, τοξικῆϲ τʼ ἀπὸ
θώμιγγοϲ ἰοὶ προϲπίτνοντεϲ ὤλλυϲαν·
τέλοϲ δʼ ἐφορμηθέντεϲ ἐξ ἑνὸϲ ῥόθου
παίουϲι κρεοκοποῦϲι δυϲτήνων μέλη,
ἕωϲ ἁπάντων ἐξαπέφθειραν βίον.
Ξέρξηϲ δʼ ἀνώιμωξεν κακῶν ὁρῶν βάθοϲ·
ἕδραν γὰρ εἶχε παντὸϲ εὐαγῆ ϲτρατοῦ,
ὑψηλὸν ὄχθον ἄγχι πελαγίαϲ ἁλόϲ·
ῥήξαϲ δὲ πέπλουϲ κἀνακωκύϲαϲ λιγύ,
πεζῶι παραγγείλαϲ ἄφαρ ϲτρατεύματι,
ἵηϲʼ ἀκόϲμωι ξὺν φυγῆι. τοιάνδε ϲοι
πρὸϲ τῆι πάροιθε ϲυμφορὰν πάρα ϲτένειν.
Βα. ὦ ϲτυγνὲ δαῖμον, ὡϲ ἄρʼ ἔψευϲαϲ φρενῶν
Πέρϲαϲ· πικρὰν δὲ παῖϲ ἐμὸϲ τιμωρίαν
κλεινῶν Ἀθηνῶν ηὗρε, κοὐκ ἀπήρκεϲαν
οὓϲ πρόϲθε Μαραθὼν βαρβάρων ἀπώλεϲεν·
ὧν ἀντίποινα παῖϲ ἐμὸϲ πράξειν δοκῶν
τοϲόνδε πλῆθοϲ πημάτων ἐπέϲπαϲεν.

ϲὺ δʼ εἰπέ, ναῶν αἳ πεφεύγαϲιν μόρον,
ποῦ τάϲδʼ ἔλειπεϲ; οἶϲθα ϲημῆναι τορῶϲ;
Αγγ. ναῶν γε ταγοὶ τῶν λελειμμένων ϲύδην
κατʼ οὖρον οὐκ εὔκοϲμον αἴρονται φυγήν·
ϲτρατὸϲ δʼ ὁ λοιπὸϲ ἔν τε Βοιωτῶν χθονὶ
διώλλυθʼ, οἱ μὲν ἀμφὶ κρηναῖον γάνοϲ
δίψηι πονοῦντεϲ, οἱ δʼ ὑπʼ ἄϲθματοϲ κενοί·
διεκπερῶμεν ⟨δʼ⟩ ἔϲ τε Φωκέων χθόνα
καὶ Δωρίδʼ αἶαν Μηλιᾶ τε κόλπον, οὗ
Ϲπερχειὸϲ ἄρδει πεδίον εὐμενεῖ ποτῶι·
κἀντεῦθεν ἡμᾶϲ γῆϲ Ἀχαιίδοϲ πέδον
καὶ Θεϲϲαλῶν πόλειϲ ὑπεϲπανιϲμένουϲ
βορᾶϲ ἐδέξαντʼ, ἔνθα δὴ πλεῖϲτοι θάνον
δίψηι τε λιμῶι τʼ· ἀμφότερα γὰρ ἦν τάδε.
Μαγνητικὴν δὲ γαῖαν ἔϲ τε Μακεδόνων
χώραν ἀφικόμεϲθʼ, ἐπʼ Ἀξιοῦ πόρον,
Βόλβηϲ θʼ ἕλειον δόνακα Πάγγαιόν τʼ ὄροϲ,
Ἠδωνίδʼ αἶαν· νυκτὶ δʼ ἐν ταύτηι θεὸϲ
χειμῶνʼ ἄωρον ὦρϲε, πήγνυϲιν δὲ πᾶν
ῥέεθρον ἁγνοῦ Ϲτρυμόνοϲ· θεοὺϲ δέ τιϲ
τὸ πρὶν νομίζων οὐδαμοῦ τότʼ ηὔχετο
λιταῖϲι, γαῖαν οὐρανόν τε προϲκυνῶν·
ἐπεὶ δὲ πολλὰ θεοκλυτῶν ἐπαύϲατο
ϲτρατόϲ, περᾶι κρυϲταλλοπῆγα διὰ πόρον·
χὤϲτιϲ μὲν ἡμῶν πρὶν ϲκεδαϲθῆναι θεοῦ
ἀκτῖναϲ ὡρμήθη, ϲεϲωμένοϲ κυρεῖ·
φλέγων γὰρ αὐγαῖϲ λαμπρὸϲ ἡλίου κύκλοϲ
μέϲον πόρον διῆκε θερμαίνων φλογί·
πῖπτον δʼ ἐπʼ ἀλλήλοιϲιν, εὐτύχει δέ τοι
ὅϲτιϲ τάχιϲτα πνεῦμʼ ἀπέρρηξεν βίου.
ὅϲοι δὲ λοιποὶ κἄτυχον ϲωτηρίαϲ,
Θρήικην περάϲαντεϲ μόγιϲ πολλῶι πόνωι
ἥκουϲιν ἐκφυγόντεϲ, οὐ πολλοί τινεϲ,
ἐφʼ ἑϲτιοῦχον γαῖαν, ὡϲ ϲτένειν πόλιν
Περϲῶν ποθοῦϲαν φιλτάτην ἥβην χθονόϲ.
ταῦτʼ ἔϲτʼ ἀληθῆ, πολλὰ δʼ ἐκλείπω λέγων
κακῶν ἃ Πέρϲαιϲ ἐγκατέϲκηψεν θεόϲ.
Χο. ὦ δυϲπόνητε δαῖμον, ὡϲ ἄγαν βαρὺϲ
ποδοῖν ἐνήλου παντὶ Περϲικῶι γένει.

Βα. οἲ ʼγὼ τάλαινα διαπεπραγμένου ϲτρατοῦ,
ὦ νυκτὸϲ ὄψιϲ ἐμφανὴϲ ἐνυπνίων,
ὡϲ κάρτα μοι ϲαφῶϲ ἐδήλωϲαϲ κακά·
ὑμεῖϲ δὲ φαύλωϲ αὔτʼ ἄγαν ἐκρίνατε.
ὅμωϲ δʼ, ἐπειδὴ τῆιδʼ ἐκύρωϲεν φάτιϲ
ὑμῶν, θεοῖϲ μὲν πρῶτον εὔξαϲθαι θέλω,
ἔπειτα γῆι τε καὶ φθιτοῖϲ δωρήματα
ἥξω λαβοῦϲα, πελανὸν ἐξ οἴκων ἐμῶν,
ἐπίϲταμαι μὲν ὡϲ ἐπʼ ἐξειργαϲμένοιϲ,
ἀλλʼ ἐϲ τὸ λοιπὸν εἴ τι δὴ λῶιον πέλοι.
ὑμᾶϲ δὲ χρὴ ʼπὶ τοῖϲδε τοῖϲ πεπραγμένοιϲ
πιϲτοῖϲι πιϲτὰ ξυμφέρειν βουλεύματα·
καὶ παῖδʼ, ἐάν περ δεῦρʼ ἐμοῦ πρόϲθεν μόληι,
παρηγορεῖτε καὶ προπέμπετʼ ἐϲ δόμουϲ,
μὴ καί τι πρὸϲ κακοῖϲι προϲθῆται κακόν.
Χο.             ὦ Ζεῦ βαϲιλεῦ, νῦν ⟨δὴ⟩ Περϲῶν
            τῶν μεγαλαύχων καὶ πολυάνδρων
            ϲτρατιὰν ὀλέϲαϲ
            ἄϲτυ τὸ Ϲούϲων ἠδʼ Ἀγβατάνων
            πένθει δνοφερῶι κατέκρυψαϲ.
            πολλαὶ δʼ ἁπαλαῖϲ χερϲὶ καλύπτραϲ
            κατερεικόμεναι ⟨                  ⟩
            διαμυδαλέουϲ δάκρυϲι κόλπουϲ
            τέγγουϲʼ ἄλγουϲ μετέχουϲαι·
            αἱ δʼ ἁβρόγοοι Περϲίδεϲ ἀνδρῶν
            ποθέουϲαι ἰδεῖν ἀρτιζυγίαν,
            λέκτρων εὐνὰϲ ἁβροχίτωναϲ,
            χλιδανῆϲ ἥβηϲ τέρψιν, ἀφεῖϲαι,
            πενθοῦϲι γόοιϲ ἀκορεϲτοτάτοιϲ.
            κἀγὼ δὲ μόρον τῶν οἰχομένων
            ἄιδω δοκίμωϲ πολυπενθῆ.
[ϲτρ. α
            νῦν γὰρ δὴ πρόπαϲα μὲν ϲτένει
            γαῖʼ Ἀϲὶϲ ἐκκεκενωμένα·
            Ξέρξηϲ μὲν ἄγαγεν, ποποῖ,
            Ξέρξηϲ δʼ ἀπώλεϲεν, τοτοῖ,
            Ξέρξηϲ δὲ· πάντʼ ἐπέϲπε δυϲφρόνωϲ

            βαρίδεϲϲι ποντίαιϲ.
            τίπτε Δαρεῖοϲ μὲν οὐ καὶ τότʼ ἀβλαβὴϲ ἐπῆν
            τόξαρχοϲ πολιήταιϲ,
            Ϲουϲίδοϲ φίλοϲ ἄκτωρ;
[ἀντ. α
            πεζοὺϲ γάρ τε καὶ θαλαϲϲίουϲ
            λινόπτεροι κυανώπιδεϲ
            νᾶεϲ μὲν ἄγαγον, ποποῖ,
            νᾶεϲ δʼ ἀπώλεϲαν, τοτοῖ,
            νᾶεϲ πανωλέθροιϲιν ἐμβολαῖϲ·
            διὰ δʼ ̓Ιαόνων χέραϲ
            τυτθὰ δὴ ʼκφυγεῖν ἄνακτʼ αὐτὸν εἰϲακούομεν
            Θρήικαϲ ἂμ πεδιήρειϲ
            δυϲχίμουϲ τε κελεύθουϲ.
[ϲτρ. β
         τοὶ δʼ ἄρα πρωτομόροιο
         φεῦ
         ληφθέντεϲ πρὸϲ ἀνάγκαϲ
         ἠέ
         ἀκτὰϲ ἀμφὶ Κυχρείαϲ
         ὀᾶ
         ἔρρανται· ϲτένε καὶ δακνά-
            ζου, βαρὺ δʼ ἀμβόαϲον
         οὐράνιʼ ἄχη,
         ὀᾶ,
         τεῖνε δὲ δυϲβάυκτον βοᾶτιν τάλαιναν αὐδάν·
[ἀντ. β
         γναπτόμενοι δʼ ἁλὶ δεινᾶι
         φεῦ
         ϲκύλλονται πρὸϲ ἀναύδων
         ἠέ
         παίδων τᾶϲ ἀμιάντου,
         ὀᾶ,
         πενθεῖ δʼ ἄνδρα δόμοϲ ϲτερη-
            θείϲ, τοκέεϲ δʼ ἄπαιδεϲ
         δαιμόνιʼ ἄχη,
         ὀᾶ,
         δυρόμενοι γέροντέϲ τε πᾶν δὴ κλύουϲιν ἄλγοϲ.
[ϲτρ. γ

         τοὶ δʼ ἀνὰ γᾶν Ἀϲίαν δὴν
         οὐκέτι περϲονομοῦνται,
         οὐδʼ ἔτι δαϲμοφοροῦϲιν
         δεϲποϲύνοιϲιν ἀνάγκαιϲ,
         οὐδʼ ἐϲ γᾶν προπίτνοντεϲ
         ἅζονται, βαϲιλεία
            γὰρ διόλωλεν ἰϲχύϲ·
[ἀντ. γ
         οὐδʼ ἔτι γλῶϲϲα βροτοῖϲιν
         ἐν φυλακαῖϲ· λέλυται γὰρ
         λαὸϲ ἐλεύθερα βάζειν,
         ὡϲ ἐλύθη ζυγὸν ἀλκᾶϲ·
         αἱμαχθεῖϲα δʼ ἄρουραν
         Αἴαντοϲ περικλύϲτα
            νᾶϲοϲ ἔχει τὰ Περϲᾶν.
Βα. φίλοι, κακῶν μέν ὅϲτιϲ ἔμπειροϲ κυρεῖ,
ἐπίϲταται βροτοῖϲιν ὡϲ, ὅταν κλύδων
κακῶν ἐπέλθηι, πάντα δειμαίνειν φιλεῖ,
ὅταν δʼ ὁ δαίμων εὐροῆι, πεποιθέναι
τὸν αὐτὸν αἰέν ἄνεμον οὐριεῖν τύχηϲ.
ἐμοὶ γὰρ ἤδη πάντα μὲν φόβου πλέα
ἐν ὄμμαϲίν τʼ ἀνταῖα φαίνεται ʼκ θεῶν,
βοᾶι δʼ ἐν ὠϲὶ κέλαδοϲ οὐ παιώνιοϲ·
τοία κακῶν ἔκπληξιϲ ἐκφοβεῖ φρέναϲ.
τοιγὰρ κέλευθον τήνδʼ ἄνευ τʼ ὀχημάτων
χλιδῆϲ τε τῆϲ πάροιθεν ἐκ δόμων πάλιν
ἔϲτειλα, παιδὸϲ πατρὶ πρευμενεῖϲ χοὰϲ
φέρουϲʼ, ἅπερ νεκροῖϲι μειλικτήρια,
βοόϲ τʼ ἀφʼ ἁγνῆϲ λευκὸν εὔποτον γάλα
τῆϲ τʼ ἀνθεμουργοῦ ϲτάγμα, παμφαὲϲ μέλι,
λιβάϲιν ὑδρηλαῖϲ παρθένου πηγῆϲ μέτα,
ἀκήρατόν τε μητρὸϲ ἀγρίαϲ ἄπο
ποτόν, παλαιᾶϲ ἀμπέλου γάνοϲ τόδε,
τῆϲ τ' αἰὲν ἐν φύλλοιϲι θαλλούϲηϲ βίον
ξανθῆϲ ἐλαίαϲ καρπὸϲ εὐώδηϲ πάρα,
ἄνθη τε πλεκτά, παμφόρου γαίαϲ τέκνα.
ἀλλ', ὦ φίλοι, χοαῖϲι ταῖϲδε νερτέρων

ὕμνουϲ ἐπευφημεῖτε, τόν τε δαίμονα
Δαρεῖον ἀνακαλεῖϲθε· γαπότουϲ δ' ἐγὼ
τιμὰϲ προπέμψω τάϲδε νερτέροιϲ θεοῖϲ.
Χο. βαϲίλεια γύναι, πρέϲβοϲ Πέρϲαιϲ,
ϲύ τε πέμπε χοὰϲ θαλάμουϲ ὑπὸ γῆϲ,
ἡμεῖϲ θ' ὕμνοιϲ αἰτηϲόμεθα
φθιμένων πομποὺϲ
εὔφροναϲ εἶναι κατὰ γαίαϲ.
ἀλλά, χθόνιοι δαίμονεϲ ἁγνοί,
Γῆ τε καὶ Ἑρμῆ, βαϲιλεῦ τʼ ἐνέρων,
πέμψατʼ ἔνερθεν ψυχὴν ἐϲ φῶϲ·
εἰ γάρ τι κακῶν ἄκοϲ οἶδε πλέον,
μόνοϲ ἂν θνητῶν πέραϲ εἴποι.
[ϲτρ. α
ἦ ῥʼ ἀίει μου μακαρίταϲ ἰϲοδαίμων βαϲιλεὺϲ
βάρβαρα ϲαφηνῆ
ἱέντοϲ τὰ παναίολʼ αἰανῆ δύϲθροα βάγματα;
παντάλανʼ ἄχη
διαβοάϲω·
νέρθεν ἆρα κλύει μου;
[ἀντ. α
ἀλλὰ ϲύ μοι, Γᾶ τε καὶ ἄλλοι χθονίων ἁγεμόνεϲ,
δαίμονα μεγαυχῆ
ἰόντʼ αἰνέϲατʼ ἐκ δόμων, Περϲᾶν Ϲουϲιγενῆ θεόν·
πέμπετε δ' ἄνω
οἷον οὔπω
Περϲὶϲ αἶʼ ἐκάλυψεν.
[ϲτρ. β
ἦ φίλοϲ ἁνήρ, ἦ φίλοϲ ὄχθοϲ·
φίλα γὰρ κέκευθεν ἤθη.
Ἀιδωνεὺϲ δʼ ἀναπομπὸϲ ἀνείηϲ, Ἀιδωνεύϲ,
θεῖον ἀνάκτορα Δαριᾶνα·
ἠέ.
[ἀντ. β
οὐδὲ γὰρ ἄνδραϲ πώποτʼ ἀπώλλυ
πολεμοφθόροιϲιν ἄταιϲ,
θεομήϲτωρ δʼ ἐκικλήϲκετο Πέρϲαιϲ, θεομήϲτωρ δʼ
ἔϲκεν ἐπεὶ ϲτρατὸν εὖ ποδούχει·
ἠέ.

[ϲτρ. γ
βαλήν, ἀρχαῖοϲ βαλήν, ἴθι ἱκοῦ,
ἔλθʼ ἐπʼ ἄκρον κόρυμβον ὄ-
   χθου κροκόβαπτον ποδὸϲ εὔ-
   μαριν ἀείρων βαϲιλείου τιή-
   ραϲ φάλαρον πιφαύϲκων·
βάϲκε πάτερ ἄκακε Δαριάν· οἴ·
[ἀντ. γ
ὅπωϲ κοινὰ γᾶι κλύηιϲ νέα τʼ ἄχη,
δέϲποτα δεϲποτᾶν φάνη-
   θι· Ϲτυγία γάρ τιϲ ἐπʼ ἀ-
   χλὺϲ πεπόταται· νεολαία γὰρ ἤ-
   δη κατὰ πᾶϲʼ ὄλωλεν·
βάϲκε πάτερ ἄκακε Δαριάν· οἴ·
αἰαῖ αἰαῖ·
[ἐπωιδ.
ὦ πολύκλαυτε φίλοιϲι θανών,
†τί τάδε δυνάϲτα δυνάϲτα
περὶ τᾶι ϲᾶι δίδυμα διαγόεν δʼ† ἁμάρτια
πᾶϲαι γᾶι τᾶιδʼ ἐξέφθινται τρίϲκαλμοι
νᾶεϲ ἄναεϲ ἄναεϲ;
ΕΙΔΩΛΟΝ ΔΑΡΕΙΟΥ ὦ πιϲτὰ πιϲτῶν ἥλικέϲ θʼ ἥβηϲ ἐμῆϲ,
Πέρϲαι γεραιοί, τίνα πόλιϲ πονεῖ πόνον;
ϲτένει κέκοπται καὶ χαράϲϲεται πέδον.
λεύϲϲων δʼ ἄκοιτιν τὴν ἐμὴν τάφου πέλαϲ
ταρβῶ, χοὰϲ δὲ πρευμενὴϲ ἐδεξάμην.
ὑμεῖϲ δὲ θρηνεῖτʼ ἐγγὺϲ ἑϲτῶτεϲ τάφου
καὶ ψυχαγωγοῖϲ ὀρθιάζοντεϲ γόοιϲ
οἰκτρῶϲ καλεῖϲθέ μʼ· ἔϲτι δʼ οὐκ εὐέξοδον,
ἄλλωϲ τε πάντωϲ χοἰ κατὰ χθονὸϲ θεοὶ
λαβεῖν ἀμείνουϲ εἰϲὶν ἢ μεθιέναι.
ὅμωϲ δʼ ἐκείνοιϲ ἐνδυναϲτεύϲαϲ ἐγὼ
ἥκω. τάχυνε δʼ, ὡϲ ἄμεμπτοϲ ὦ χρόνου·
τί ἐϲτὶ Πέρϲαιϲ νεοχμὸν ἐμβριθὲϲ κακόν;
[ϲτρ.
Χο. ϲέβομαι μὲν προϲιδέϲθαι,
ϲέβομαι δʼ ἀντία λέξαι
ϲέθεν ἀρχαίωι περὶ τάρβει.

Δα. ἀλλ', ἐπεὶ κάτωθεν ἦλθον ϲοῖϲ γόοιϲ πεπειϲμένοϲ,
μή τι μακιϲτῆρα μῦθον ἀλλὰ ϲύντομον λέγων
εἰπὲ καὶ πέραινε πάντα τὴν ἐμὴν αἰδῶ μεθείϲ.
[ἀντ.
Χο. δίομαι μὲν χαρίϲαϲθαι,
δίομαι δʼ ἀντία φάϲθαι
λέξαϲ δύϲλεκτα φίλοιϲιν.
Δα. ἀλλʼ, ἐπεὶ δέοϲ παλαιόν ϲοι φρενῶν ἀνθίϲταται,
τῶν ἐμῶν λέκτρων γεραιὰ ξύννομʼ, εὐγενὲϲ γύναι,
κλαυμάτων λήξαϲα τῶνδε καὶ γόων ϲαφέϲ τί μοι
λέξον· ἀνθρώπεια δʼ ἄν τοι πήματʼ ἂν τύχοι βροτοῖϲ·
πολλὰ μὲν γὰρ ἐκ θαλάϲϲηϲ, πολλὰ δʼ ἐκ χέρϲου κακὰ
γίγνεται θνητοῖϲ, ὁ μάϲϲων βίοτοϲ ἢν ταθῆι πρόϲω.
Βα. ὦ βροτῶν πάντων ὑπερϲχὼν ὄλβον εὐτυχεῖ πότμωι,
ὡϲ ἕωϲ τʼ ἔλευϲϲεϲ αὐγὰϲ ἡλίου ζηλωτὸϲ ὢν
βίοτον εὐαίωνα Πέρϲαιϲ ὡϲ θεὸϲ διήγαγεϲ,
νῦν τέ ϲε ζηλῶ θανόντα πρὶν κακῶν ἰδεῖν βάθοϲ·
πάντα γάρ, Δαρεῖʼ, ἀκούϲηι μῦθον ἐν βραχεῖ χρόνωι·
διαπεπόρθηται τὰ Περϲῶν πράγμαθʼ, ὡϲ εἰπεῖν ἔποϲ.
Δα. τίνι τρόπωι; λοιμοῦ τιϲ ἦλθε ϲκηπτὸϲ ἢ ϲτάϲιϲ πόλει;
Βα. οὐδαμῶϲ, ἀλλʼ ἀμφʼ Ἀθήναϲ πᾶϲ κατέφθαρται ϲτρατόϲ.
Δα. τίϲ δʼ ἐμῶν ἐκεῖϲε παίδων ἐϲτρατηλάτει, φράϲον.
Βα. θούριοϲ Ξέρξηϲ, κενώϲαϲ πᾶϲαν ἠπείρου πλάκα.
Δα. πεζὸϲ ἢ ναύτηϲ δὲ πεῖραν τήνδʼ ἐμώρανεν τάλαϲ;
Βα. ἀμφότερα· διπλοῦν μέτωπον ἦν δυοῖν ϲτρατευμάτοιν.
Δα. πῶϲ δὲ καὶ ϲτρατὸϲ τοϲόϲδε πεζὸϲ ἤνυϲεν περᾶν;
Βα. μηχαναῖϲ ἔζευξεν Ἕλληϲ πορθμὸν ὥϲτʼ ἔχειν πόρον.
Δα. καὶ τόδʼ ἐξέπραξεν ὥϲτε Βόϲπορον κλῆιϲαι μέγαν;
Βα. ὧδ' ἔχει, γνώμηϲ δέ πού τιϲ δαιμόνων ξυνήψατο.
Δα. φεῦ μέγαϲ τιϲ ἦλθε δαίμων ὥϲτε μὴ φρονεῖν καλῶϲ.
Βα. ὡϲ ἰδεῖν τέλοϲ πάρεϲτιν οἷον ἤνυϲεν κακόν.
Δα. καὶ τί δὴ πράξαϲιν αὐτοῖϲ ὧδʼ ἐπιϲτενάζετε;
Βα. ναυτικὸϲ ϲτρατὸϲ κακωθεὶϲ πεζὸν ὤλεϲε ϲτρατόν.
Δα. ὧδε παμπήδην δὲ λαὸϲ πᾶϲ κατέφθαρται δορί;
Βα. πρὸϲ τάδʼ ὡϲ Ϲούϲων μὲν ἄϲτυ πᾶν κενανδρίαν ϲτένειν.
Δα. ὦ πόποι κεδνῆϲ ἀρωγῆϲ κἀπικουρίαϲ ϲτρατοῦ.
Βα. Βακτρίων δʼ ἔρρει πανώληϲ δῆμοϲ οὐδέ †τιϲ γέρων†
Δα. ὦ μέλεοϲ, οἵαν ἄρʼ ἥβην ξυμμάχων ἀπώλεϲεν.

Βα. μονάδα δὲ Ξέρξην ἐρῆμόν φαϲιν οὐ πολλῶν μέτα
Δα. πῶϲ τε δὴ καὶ ποῖ τελευτᾶν; ἔϲτι τιϲ ϲωτηρία;
Βα. ἄϲμενον μολεῖν γέφυραν, ἓν δυοῖν ζευκτήριον.
Δα. καὶ πρὸϲ ἤπειρον ϲεϲῶϲθαι τήνδε, τοῦτʼ ἐτήτυμον;
Βα. ναί, λόγοϲ κρατεῖ ϲαφηνὴϲ τοῦτό γʼ· οὐκ ἔνι ϲτάϲιϲ.
Δα. φεῦ ταχεῖά γʼ ἦλθε χρηϲμῶν πρᾶξιϲ, ἐϲ δὲ παῖδʼ ἐμὸν
Ζεὺϲ ἀπέϲκηψεν τελευτὴν θεϲφάτων· ἐγὼ δέ που
διὰ μακροῦ χρόνου τάδʼ ηὔχουν ἐκτελευτήϲειν θεούϲ·
ἀλλʼ, ὅταν ϲπεύδηι τιϲ αὐτόϲ, χὠ θεὸϲ ϲυνάπτεται·
νῦν κακῶν ἔοικε πηγὴ πᾶϲιν ηὑρῆϲθαι φίλοιϲ·
παῖϲ δʼ ἐμὸϲ τάδʼ οὐ κατειδὼϲ ἤνυϲεν νέωι θράϲει,
ὅϲτιϲ Ἑλλήϲποντον ἱρὸν δοῦλον ὣϲ δεϲμώμαϲιν
ἤλπιϲε ϲχήϲειν ῥέοντα, Βόϲπορον ῥόον θεοῦ,
καὶ πόρον μετερρύθμιζε καὶ πέδαιϲ ϲφυρηλάτοιϲ
περιβαλὼν πολλὴν κέλευθον ἤνυϲεν πολλῶι ϲτρατῶι,
θνητὸϲ ὢν θεῶν δὲ πάντων ὤιετʼ οὐκ εὐβουλίαι
καὶ Ποϲειδῶνοϲ κρατήϲειν. πῶϲ τάδʼ οὐ νόϲοϲ φρενῶν
εἶχε παῖδ' ἐμόν; δέδοικα μὴ πολὺϲ πλούτου πόνοϲ
οὑμὸϲ ἀνθρώποιϲ γένηται τοῦ φθάϲαντοϲ ἁρπαγή.
Βα. ταῦτά τοι κακοῖϲ ὁμιλῶν ἀνδράϲιν διδάϲκεται
θούριοϲ Ξέρξηϲ. λέγουϲι δʼ ὡϲ ϲὺ μὲν μέγαν τέκνοιϲ
πλοῦτον ἐκτήϲω ϲὺν αἰχμῆι, τὸν δʼ ἀνανδρίαϲ ὕπο
ἔνδον αἰχμάζειν, πατρῶιον δʼ ὄλβον οὐδὲν αὐξάνειν·
τοιάδʼ ἐξ ἀνδρῶν ὀνείδη πολλάκιϲ κλύων κακῶν
τήνδʼ ἐβούλευϲεν κέλευθον καὶ ϲτράτευμʼ ἐφʼ Ἑλλάδα.
Δα. τοιγάρ ϲφιν ἔργον ἐϲτὶν ἐξειργαϲμένον
μέγιϲτον, ἀείμνηϲτον, οἷον οὐδέπω
τόδʼ ἄϲτυ Ϲούϲων ⟨τʼ⟩ ἐξεκείνωϲεν πέδον,
ἐξ οὗτε τιμὴν Ζεὺϲ ἄναξ τήνδʼ ὤπαϲεν,
ἕνʼ ἄνδρʼ ἁπάϲηϲ Ἀϲίδοϲ μηλοτρόφου
ταγεῖν ἔχοντα ϲκῆπτρον εὐθυντήριον.
Μῆδοϲ γὰρ ἦν ὁ πρῶτοϲ ἡγεμὼν ϲτρατοῦ,
ἄλλοϲ δʼ ἐκείνου παῖϲ τόδʼ ἔργον ἤνυϲεν·
τρίτοϲ δʼ ἀπʼ αὐτοῦ Κῦροϲ, εὐδαίμων ἀνήρ,
ἄρξαϲ ἔθηκε πᾶϲιν εἰρήνην φίλοιϲ,
φρένεϲ γὰρ αὐτοῦ θυμὸν ὠιακοϲτρόφουν·
Λυδῶν δὲ λαὸν καὶ Φρυγῶν ἐκτήϲατο
Ἰωνίαν τε πᾶϲαν ἤλαϲεν βίαι·
θεὸϲ γὰρ οὐκ ἤχθηρεν, ὡϲ εὔφρων ἔφυ.

Κύρου δὲ παῖϲ τέταρτοϲ ηὔθυνε ϲτρατόν,
πέμπτοϲ δὲ Μάρδοϲ ἦρξεν, αἰϲχύνη πάτραι
θρόνοιϲί τʼ ἀρχαίοιϲι· τὸν δὲ ϲὺν δόλωι
Ἀρταφρένηϲ ἔκτεινεν ἐϲθλὸϲ ἐν δόμοιϲ
ξὺν ἀνδράϲιν φίλοιϲιν, οἷϲ τόδʼ ἦν χρέοϲ,
κἀγώ· πάλου δ' ἔκυρϲα τοῦπερ ἤθελον.
κἀπεϲτράτευϲα πολλὰ ϲὺν πολλῶι ϲτρατῶι,
ἀλλʼ οὐ κακὸν τοϲόνδε προϲέβαλον πόλει.
Ξέρξηϲ δʼ ἐμὸϲ παῖϲ νέοϲ ἔτʼ ὢν νέʼ ἀφρονεῖ
κοὐ μνημονεύει τὰϲ ἐμὰϲ ἐπιϲτολάϲ·
εὖ γὰρ ϲαφῶϲ τόδʼ ἴϲτʼ, ἐμοὶ ξυνήλικεϲ,
ἅπαντεϲ ἡμεῖϲ, οἳ κράτη τάδʼ ἔϲχομεν,
οὐκ ἂν φανεῖμεν πήματʼ ἔρξαντεϲ τόϲα.
Χο. τί οὖν, ἄναξ Δαρεῖε; ποῖ καταϲτρέφειϲ
λόγων τελευτήν; πῶϲ ἂν ἐκ τούτων ἔτι
πράϲϲοιμεν ὡϲ ἄριϲτα Περϲικὸϲ λεώϲ;
Δα. εἰ μὴ ϲτρατεύοιϲθʼ ἐϲ τὸν Ἑλλήνων τόπον,
μηδʼ εἰ ϲτράτευμα πλεῖον ἦι τὸ Μηδικόν·
αὐτὴ γὰρ ἡ γῆ ξύμμαχοϲ κείνοιϲ πέλει.
Χο. πῶϲ τοῦτʼ ἔλεξαϲ; τίνι τρόπωι δέ ϲυμμαχεῖ;
Δα. κτείνουϲα λιμῶι τοὺϲ ὑπερπόλλουϲ ἄγαν.
Χο. ἀλλʼ εὐϲταλῆ τοι λεκτὸν ἀροῦμεν ϲτόλον.
Δα. ἀλλʼ οὐδʼ ὁ μείναϲ νῦν ἐν Ἑλλάδοϲ τόποιϲ
ϲτρατὸϲ κυρήϲει νοϲτίμου ϲωτηρίαϲ.
Χο. πῶϲ εἶπαϲ; οὐ γὰρ πᾶν ϲτράτευμα βαρβάρων
περᾶι τὸν Ἕλληϲ πορθμὸν Εὐρώπηϲ ἄπο;
Δα. παῦροί γε πολλῶν, εἴ τι πιϲτεῦϲαι θεῶν
χρὴ θεϲφάτοιϲιν ἐϲ τὰ νῦν πεπραγμένα
βλέψαντα· ϲυμβαίνει γὰρ οὐ τὰ μέν, τὰ δʼ οὔ.
κεἴπερ τάδʼ ἔϲτι, πλῆθοϲ ἔκκριτον ϲτρατοῦ
λείπει κεναῖϲιν ἐλπίϲιν πεπειϲμένοϲ.
μίμνουϲι δʼ ἔνθα πεδίον Ἀϲωπὸϲ ῥοαῖϲ
ἄρδει, φίλον πίαϲμα Βοιωτῶν χθονί,
οὗ ϲφιν κακῶν ὕψιϲτʼ ἐπαμμένει παθεῖν
ὕβρεωϲ ἄποινα κἀθέων φρονημάτων·
οἳ γῆν μολόντεϲ Ἑλλάδʼ οὐ θεῶν βρέτη
ἠιδοῦντο ϲυλᾶν οὐδέ πιμπράναι νεώϲ·

βωμοὶ δʼ ἄιϲτοι δαιμόνων θʼ ἰδρύματα
πρόρριζα φύρδην ἐξανέϲτραπται βάθρων.
τοιγὰρ κακῶϲ δράϲαντεϲ οὐκ ἐλάϲϲονα
πάϲχουϲι, τὰ δέ μέλλουϲι, κοὐδέπω κακῶν
κρηπὶϲ ὕπεϲτιν, ἀλλʼ ἔτʼ †ἐκπαιδεύεται†.
τόϲοϲ γὰρ ἔϲται πελανὸϲ αἱματοϲφαγὴϲ
πρὸϲ γῆι Πλαταιῶν Δωρίδοϲ λόγχηϲ ὕπο·
θῖνεϲ νεκρῶν δὲ καὶ τριτοϲπόρωι γονῆι
ἄφωνα ϲημανοῦϲιν ὄμμαϲιν βροτῶν
ὡϲ οὐχ ὑπέρφευ θνητὸν ὄντα χρὴ φρονεῖν·
ὕβριϲ γὰρ ἐξανθοῦϲʼ ἐκάρπωϲε ϲτάχυν
ἄτηϲ, ὅθεν πάγκλαυτον ἐξαμᾶι θέροϲ.
τοιαῦθʼ ὁρῶντεϲ τῶνδε τἀπιτίμια
μέμνηϲθʼ Ἀθηνῶν Ἑλλάδοϲ τε, μηδέ τιϲ
ὑπερφρονήϲαϲ τὸν παρόντα δαίμονα
ἄλλων ἐραϲθεὶϲ ὄλβον ἐκχέηι μέγαν.
Ζεύϲ τοι κολαϲτὴϲ τῶν ὑπερκόμπων ἄγαν
φρονημάτων ἔπεϲτιν, εὔθυνοϲ βαρύϲ.
πρὸϲ ταῦτʼ ἐκεῖνον †ϲωφρονεῖν κεχρημένοι†
πινύϲκετʼ εὐλόγοιϲι νουθετήμαϲιν
λῆξαι θεοβλαβοῦνθʼ ὑπερκόμπωι θράϲει.
ϲὺ δʼ, ὦ γεραιὰ μῆτερ ἡ Ξέρξου φίλη,
ἐλθοῦϲʼ ἐϲ οἴκουϲ κόϲμον ὅϲτιϲ εὐπρεπὴϲ
λαβοῦϲʼ ὑπαντίαζε παῖδα· παντὶ γὰρ
κακῶν ὑπʼ ἄλγουϲ λακίδεϲ ἀμφὶ ϲώματι
ϲτημορραγοῦϲι ποικίλων ἐϲθημάτων.
ἀλλʼ αὐτὸν εὐφρόνωϲ ϲὺ πράυνον λόγοιϲ·
μόνηϲ γάρ, οἶδα, ϲοῦ κλύων ἀνέξεται.
ἐγὼ δʼ ἄπειμι γῆϲ ὑπὸ ζόφον κάτω.
ὑμεῖϲ δέ, πρέϲβειϲ, χαίρετʼ, ἐν κακοῖϲ ὅμωϲ
ψυχῆι διδόντεϲ ἡδονὴν καθʼ ἡμέραν,
ὡϲ τοῖϲ θανοῦϲι πλοῦτοϲ οὐδὲν ὠφελεῖ.
Χο. ἦ πολλὰ καὶ παρόντα καὶ μέλλοντʼ ἔτι
ἤλγηϲʼ ἀκούϲαϲ βαρβάροιϲι πήματα.
Βα. ὦ δαῖμον, ὥϲ με πόλλʼ ἐϲέρχεται κακὰ
ἄλγη, μάλιϲτα δʼ ἥδε ϲυμφορὰ δάκνει,
ἀτιμίαν γε παιδὸϲ ἀμφὶ ϲώματι
ἐϲθημάτων κλύουϲαν ἥ νιν ἀμπέχει.
ἀλλʼ εἶμι καὶ λαβοῦϲα κόϲμον ἐκ δόμων

ὑπαντιάζειν παιδί μου πειράϲομαι·
οὐ γὰρ τὰ φίλτατʼ ἐν κακοῖϲ προδώϲομεν.
[ϲτρ. α
Χο. ὦ πόποι ἦ μεγάλαϲ ἀγαθᾶϲ τε πο-
      λιϲϲονόμου βιοτᾶϲ ἐπεκύρϲαμεν, εὖθʼ ὁ γεραιὸϲ
πανταρκὴϲ ἀκάκαϲ ἄμαχοϲ βαϲιλεὺϲ
ἰϲόθεοϲ Δαρεῖοϲ ἆρχε χώραϲ·
[ἀντ. α
πρῶτα μὲν εὐδοκίμουϲ ϲτρατιὰϲ ἀπο-
      φαινόμεθʼ, αἵτε πολίϲματα πύργινα πάντʼ ἐπέθυνον,
νόϲτοι δʼ ἐκ πολέμων ἀπόνουϲ ἀπαθεῖϲ
⟨            ⟩εὖ πράϲϲονταϲ ἆγον οἴκουϲ,
[ϲτρ. β
ὅϲϲαϲ θʼ εἷλε πόλειϲ πόρον οὐ διαβὰϲ Ἅλυοϲ
    ποταμοῖο
οὐδʼ ἀφʼ ἐϲτίαϲ ϲυθείϲ,
οἷαι Ϲτρυμονίου πελάγουϲ Ἀχελωίδεϲ εἰϲὶ πάροικοι
Θρηικίων ἐπαύλειϲ·
[ἀντ. β
λίμναϲ τʼ ἔκτοθεν αἱ κατὰ χέρϲον ἐληλαμέναι
    πέρι πύργον
τοῦδʼ ἄνακτοϲ ἄιον,
Ἕλλαϲ τʼ ἀμφὶ πόρον πλατὺν ἐκχύμεναι μυχία τε
      Προποντὶϲ
καὶ ϲτόμωμα Πόντου,
[ϲτρ. γ
νᾶϲοί θʼ αἱ κατὰ πρῶνʼ ἅλιον περίκλυϲτοι
τᾶιδε γᾶι προϲήμεναι,
οἵα Λέϲβοϲ ἐλαιόφυτόϲ τε Ϲάμοϲ, Χίοϲ ἠδὲ Πάροϲ,
Νάξοϲ, Μύκονοϲ, Τήνωι τε ϲυνάπτουϲʼ Ἄνδροϲ
      ἀγχιγείτων·
[ἀντ. γ
καὶ τὰϲ ἀγχιάλουϲ ἐκράτυνε μεϲάκτουϲ,
Λῆμνον ̓Ικάρου θʼ ἕδοϲ
καὶ Ῥόδον ἠδὲ Κνίδον Κυπρίαϲ τε πόλειϲ Πάφον ἠδὲ Ϲόλουϲ
Ϲαλαμῖνά τε, τᾶϲ νῦν ματρόπολιϲ τῶνδʼ αἰτία ϲτεναγμῶν·

[ἐπωιδ.
καὶ τὰϲ εὐκτεάνουϲ κατὰ κλῆρον Ἰαόνιον πολυάν-δρουϲ
Ἑλλάνων ἐκράτυνε ⟨πόλειϲ⟩ ϲφετέραιϲ φρεϲίν,
ἀκάματον δὲ παρῆν ϲθένοϲ ἀνδρῶν τευχηϲτήρων
παμμείκτων τʼ ἐπικούρν·
νῦν δʼ οὐκ ἀμφιλόγωϲ θεότρεπτα τάδʼ αὖ φέρομεν
        πολέμοιϲι,
δμαθέντεϲ μεγάλωϲ πλαγαῖϲι ποντίαιϲιν.
ΞΕΡΞΗϹ ἰώ·
δύϲτηνοϲ ἐγὼ ϲτυγερᾶϲ μοίραϲ
τῆϲδε κυρήϲαϲ ἀτεκμαρτοτάτηϲ,
ὡϲ ὠμοφρόνωϲ δαίμων ἐνέβη
Περϲῶν γενεᾶι· τί πάθω τλήμων;
λέλυται γὰρ ἐμοὶ γυίων ῥώμη
τήνδʼ ἡλικίαν ἐϲιδόντʼ ἀϲτῶν·
εἴθʼ ὄφελε, Ζεῦ, κἀμὲ μετʼ ἀνδρῶν
τῶν οἰχομένων
θανάτου κατὰ μοῖρα καλύψαι.
Χο. ὀτοτοῖ, βαϲιλεῦ, ϲτρατιᾶϲ ἀγαθῆϲ
καὶ περϲονόμου τιμῆϲ μεγάληϲ
κόϲμου τʼ ἀνδρῶν,
οὓϲ νῦν δαίμων ἐπέκειρεν.
γᾶ δʼ αἰάζει τὰν ἐγγαίαν
ἥβαν Ξέρξαι κταμέναν, Ἅιδου
ϲάκτορι Περϲᾶν· †ἀγδαβάται† γὰρ
πολλοὶ φῶτεϲ, χώραϲ ἄνθοϲ,
τοξοδάμαντεϲ, πάνυ ταρφύϲ τιϲ
μυριὰϲ ἀνδρῶν, ἐξέφθινται.
αἰαῖ ⟨αἰαῖ⟩ κεδνᾶϲ ἀλκᾶϲ·
Ἀϲία δὲ χθών, βαϲιλεῦ γαίαϲ,
αἰνῶϲ αἰνῶϲ ἐπὶ γόνυ κέκλιται.
[ϲτρ. α
Ξε. ὅδʼ ἐγὼν οἰοῖ αἰακτόϲ,
μέλεοϲ γένναι γᾶι τε πατρωιαι
κακὸν ἄρʼ ἐγενόμαν.
Χο. πρόϲφθογγόν ϲοι νόϲτου ταύταν

κακοφάτιδα βοάν, κακομέλετον ἰὰν
Μαριανδυνοῦ θρηνητῆροϲ
πέμψω πολύδακρυν ἰαχάν.
[ἀντ. α
Ξε. ἵετʼ αἰανῆ πάνδυρτον
δύϲθροον αὐδάν, δαίμων γὰρ ὅδʼ αὖ
μετάτροποϲ ἐπʼ ἐμοί.
Χο. ἥϲω τοι †καὶ ⟨      ⟩† πάνδυρτον,
λαοπαθέα ϲέβων ἁλίτυπά τε βάρη
πόλεωϲ γένναϲ πενθητῆροϲ·
κλάγξω δʼ αὖ γόον ἀρίδακρυν.
[ϲτρ. β
Ξε. Ἰάων γὰρ ἀπηύρα,
Ἰάων ναύφαρκτοϲ Ἄρηϲ ἑτεραλκὴϲ
νυχίαν πλάκα κερϲάμενοϲ δυϲδαίμονά τʼ ἀκτάν.
Χο. οἰοιοῖ βόα καὶ πάντʼ ἐκπεύθου.
ποῦ δὲ φίλων ἄλλοϲ ὄχλοϲ;
ποῦ δέ ϲοι παραϲτάται
οἷοϲ ἦν Φαρανδάκηϲ,
Ϲούϲαϲ, Πελάγων ἠδʼ Ἀγαβάταϲ,
Δοτάμαϲ, Ψάμμιϲ, Ϲουϲιϲκάνηϲ τʼ
Ἀγβάτανα λιπών;
[ἀντ. β
Ξε. ὀλοοὺϲ ἀπέλειπον
Τυρίαϲ ἐκ ναὸϲ ἔρρονταϲ ἐπʼ ἀκταῖϲ
Ϲαλαμινιάϲι, ϲτυφελοῦ θείνονταϲ ἐπʼ ἀκτᾶϲ.
Χο. οἰοιοῖ †ποῦ δέ† ϲοι Φαρνοῦχόϲ τʼ
Ἀριόμαρδόϲ τʼ ἀγαθόϲ;
ποῦ δὲ Ϲευάλκηϲ ἄναξ
ἢ Λίλαιοϲ εὐπάτωρ,
Μέμφιϲ, Θάρυβιϲ καὶ Μαϲίϲτραϲ
Ἀρτεμβάρηϲ τʼ ἠδʼ Ὑϲταίχμαϲ;
τάδε ϲʼ ἐπανερόμαν.
[ϲτρ. γ

Ξε. ἰὼ ἰώ μοι,
τὰϲ ὠγυγίουϲ †κατιδόντεϲ
ϲτυγνὰϲ Ἀθάναϲ πάντεϲ ἑνὶ πιτύλωι,
ἐἓ ἐἕ, τλάμονεϲ ἀϲπαίρουϲι χέρϲωι.
Χο. ἦ καὶ Περϲᾶν τὸν ἄωτον,
τὸν ϲὸν πιϲτὸν πάντʼ ὀφθαλμόν,
μυρία μυρία πεμπαϲτάν,
Βατανώχου παῖδʼ Ἄλπιϲτον
⟨                                                         ⟩
τοῦ Ϲηϲάμα τοῦ Μεγαβάτα
Πάρθον τε μέγαν τʼ Οἰβάρην
ἔλιπεϲ ἔλιπεϲ; ὢ ὢ ⟨ὢ⟩ δάιων·
Πέρϲαιϲ ἀγαυοῖϲ κακὰ πρόκακα λέγειϲ.
[ἀντ. γ
Ξε. ἴυγγά μοι δῆτʼ
ἀγαθῶν ἑτάρων ὑπομιμνήϲκειϲ
⟨ἄλαϲτʼ⟩ ἄλαϲτα ϲτυγνὰ πρόκακα λέγων·
βοᾶι βοᾶι ⟨μοι⟩ μελέων ἔντοϲθεν ἦτορ.
Χο καὶ μὰν ἄλλον γε ποθοῦμεν,
Μάρδων ἀνδρῶν μυριοταγὸν
Ξάνθην, Ἄριόν τʼ Ἀγχάρην
Δίαιξίν τʼ ἠδʼ Ἀρϲάκην
ἱππιάνακταϲ,
κἨγδαδάταν καὶ Λυθίμναν
Τόλμον τʼ αἰχμᾶϲ ἀκόρεϲτον·
ἔταφον ἔταφον οὐκ ἀμφὶ ϲκηναῖϲ
τροχηλάτοιϲιν ὄπιθεν ἑπομένουϲ.
[ϲτρ. δ
Ξε. βεβᾶϲι γὰρ τοίπερ ἀγρέται ϲτρατοῦ.
Χο. βεβᾶϲιν οἲ νώνυμοι.
Ξε. ἰὴ ἰὴ ἰὼ ἰώ.
Χο. ἰὼ ἰώ, δαίμονεϲ
ἔθεντʼ ἄελπτον κακὸν
διαπρέπον, οἷον δέδορκεν Ἄτα.

[ἀντ. δ
Ξε. πεπλήγμεθʼ †οἷαι διʼ αἰῶνοϲ τύχαι†.
Χο. πεπλήγμεθʼ, εὔδηλα γάρ,
Ξε. νέαι νέαι δύαι δύαι.
Χο. Ἰαόνων ναυβατᾶν
κύρϲαντεϲ οὐκ εὐτυχῶϲ·
δυϲπόλεμον δὴ γένοϲ τὸ Περϲᾶν.
[ϲτρ. ε
Ξε. πῶϲ δʼ οὔ; ϲτρατὸν μὲν τοϲοῦτον τάλαϲ πέπληγμαι.
Χο. τί δʼ οὐκ ὄλωλεν, μεγάλατε Περϲᾶν;
Ξε. ὁρᾶιϲ τὸ λοιπὸν τόδε τᾶϲ ἐμᾶϲ ϲτολᾶϲ;
Χο. ὁρῶ ὁρῶ.
Ξε. τόνδε τʼ ὀιϲτοδέγμονα
Χο. τί τόδε λέγειϲ ϲεϲωμένον;
Ξε. θηϲαυρὸν βελέεϲϲιν.
Χο. βαιά γʼ ὡϲ ἀπὸ πολλῶν.
Ξε. ἐϲπανίϲμεθʼ ἀρωγῶν.
Χο. Ἰάνων λαὸϲ οὐ φυγαίχμαϲ.
[ἀντ. ε
Ξε. ἄγαν ἄρειοϲ· κατεῖδον δὲ πῆμʼ ἄελπτον.
Χο. τραπέντα ναύφαρκτον ἐρεῖϲ ὅμιλον;
Ξε. πέπλον δʼ ἐπέρρηξʼ ἐπὶ ϲυμφορᾶι κακοῦ.
Χο. παπαῖ παπαῖ.
Ξε. καὶ πλέον ἢ παπαῖ μὲν οὖν.
Χο. δίδυμα γάρ ἐϲτι καὶ τριπλᾶ.
Ξε. λυπρά, χάρματα δʼ ἐχθροῖϲ.
Χο. καὶ ϲθένοϲ γʼ ἐκολούθη.
Ξε. γυμνόϲ εἰμι προπομπῶν.
Χο. φίλων ἄταιϲι ποντίαιϲιν.
[ϲτρ. ζ
Ξε. δίαινε δίαινε πῆμα, πρὸϲ δόμουϲ δʼ ἴθι.
Χο. αἰαῖ αἰαῖ δύα δύα.
Ξε. βόα νυν ἀντίδουπά μοι.
Χο. δόϲιν κακὰν κακῶν κακοῖϲ.
Ξε. ἴυζε μέλοϲ ὁμοῦ τιθείϲ.
Χο. ὀτοτοτοτοῖ·

βαρεῖά γʼ ἅδε ϲυμφορά·
οἲ μάλα καὶ τόδʼ ἀλγῶ.
[ἀντ. ζ
Ξε. ἔρεϲϲʼ ἔρεϲϲε καὶ ϲτέναζʼ ἐμὰν χὰριν.
Χο. διαίνομαι γοεδνὸϲ ὤν.
Ξε. βόα νυν ἀντίδουπά μοι.
Χο. μέλειν πάρεϲτι, δέϲποτα.
Ξε. ἐπορθίαζέ νυν γόοιϲ.
Χο. ὀτοτοτοτοῖ·
μέλαινα δʼ αὖ μεμείξεται
οἲ ϲτονόεϲϲα πλαγά.
[ϲτρ. η
Ξε. καὶ ϲτέρνʼ ἄραϲϲε κἀπιβόα τὸ Μύϲιον.
Χο. ἀνία ἀνία.
Ξε. καί μοι γενείου πέρθε λευκήρη τρίχα.
Χο. ἄπριγδʼ ἄπριγδα μάλα γοεδνά.
Ξε. ἀύτει δʼ ὀξύ. Χο. καὶ τάδʼ ἔρξω.
[ἀντ. η
Ξε. πέπλον δʼ ἔρεικε κολπίαν ἀκμᾶι χερῶν.
Χο. ἀνία ἀνία.
Ξε. καὶ ψάλλʼ ἔθειραν καὶ κατοίκτιϲαι ϲτρατόν.
Χο. ἄπριγδʼ ἄπριγδα μάλα γοεδνά.
Ξε. διαίνου δʼ ὄϲϲε. Χο. τέγγομαί τοι.
[ἐπωιδ.
Ξε. βόα νυν ἀντίδουπά μοι.
Χο. οἰοῖ οἰοῖ.
Ξε. αἰακτὸϲ ἐϲ δόμουϲ κίε.
Χο. ἰὼ ἰὼ Περϲὶϲ αἶα δύϲβατοϲ.
Ξε. ἰωὰ δὴ κατʼ ἄϲτυ.
Χο. ἰωὰ δῆτα, ναὶ ναί.
Ξε. γοᾶϲθʼ ἁβροβάται.
Χο. ἰὼ ἰὼ Περϲὶϲ αἶα δύϲβατοϲ.
Ξε. ἠὴ ἠὴ τριϲκάλμοιϲιν
ἠὴ ἠὴ βάριϲιν ὀλόμενοι.
Χο. πέμψω τοί ϲε δυϲθρόοιϲ γόοιϲ.


