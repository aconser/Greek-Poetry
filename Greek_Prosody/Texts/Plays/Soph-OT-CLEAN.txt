
Oxford Scholarly Editions Online
Sophocles, Οἰδίπουϲ Τύραννοϲ: ΟΙΔΙΠΟΥϹ ΤΥΡΑΝΝΟϹ
Sir Hugh Lloyd-Jones and N. G. Wilson (eds), Oxford Classical Texts: Sophoclis: Fabulae
Published in print: 1990; Published online: May 2017
ΟΙΔΙΠΟΥϹ ΤΥΡΑΝΝΟϹ
ΟΙΔΙΠΟΥϹ Ὦ τέκνα, Κάδμου τοῦ πάλαι νέα τροφή,
   τίναϲ ποθʼ ἕδραϲ τάϲδε μοι θοάζετε
   ἱκτηρίοιϲ κλάδοιϲιν ἐξεϲτεμμένοι;
   πόλιϲ δʼ ὁμοῦ μὲν θυμιαμάτων γέμει,
   ὁμοῦ δὲ παιάνων τε καὶ ϲτεναγμάτων·
   ἁγὼ δικαιῶν μὴ παρʼ ἀγγέλων, τέκνα,
   ἄλλων ἀκούειν αὐτὸϲ ὧδʼ ἐλήλυθα,
   ὁ πᾶϲι κλεινὸϲ Οἰδίπουϲ καλούμενοϲ.
ἀλλʼ, ὦ γεραιέ, φράζʼ, ἐπεὶ πρέπων ἔφυϲ
   πρὸ τῶνδε φωνεῖν, τίνι τρόπῳ καθέϲτατε,
   δείϲαντεϲ ἢ ϲτέρξαντεϲ; ὡϲ θέλοντοϲ ἂν
   ἐμοῦ προϲαρκεῖν πᾶν· δυϲάλγητοϲ γὰρ ἂν
   εἴην τοιάνδε μὴ οὐ κατοικτίρων ἕδραν.
ΙΕΡΕΥϹ ἀλλʼ, ὦ κρατύνων Οἰδίπουϲ χώραϲ ἐμῆϲ,
   ὁρᾷϲ μὲν ἡμᾶϲ ἡλίκοι προϲήμεθα
   βωμοῖϲι τοῖϲ ϲοῖϲ, οἱ μὲν οὐδέπω μακρὰν
   πτέϲθαι ϲθένοντεϲ, οἱ δὲ ϲὺν γήρᾳ βαρεῖϲ·
   ἱερεὺϲ ἐγὼ μὲν Ζηνόϲ, οἵδε τʼ ᾐθέων
   λεκτοί· τὸ δʼ ἄλλο φῦλον ἐξεϲτεμμένον
   ἀγοραῖϲι θακεῖ, πρόϲ τε Παλλάδοϲ διπλοῖϲ
   ναοῖϲ, ἐπ' Ἰϲμηνοῦ τε μαντείᾳ ϲποδῷ.
   πόλιϲ γάρ, ὥϲπερ καὐτὸϲ εἰϲορᾷϲ, ἄγαν
   ἤδη ϲαλεύει κἀνακουφίϲαι κάρα
   βυθῶν ἔτʼ οὐχ οἵα τε φοινίου ϲάλου,
   φθίνουϲα μὲν κάλυξιν ἐγκάρποιϲ χθονόϲ,
   φθίνουϲα δʼ ἀγέλαιϲ βουνόμοιϲ, τόκοιϲί τε

   ἀγόνοιϲ γυναικῶν· ἐν δʼ ὁ πυρφόροϲ θεὸϲ
   ϲκήψαϲ ἐλαύνει, λοιμὸϲ ἔχθιϲτοϲ, πόλιν,
   ὑφʼ οὗ κενοῦται δῶμα Καδμεῖον· μέλαϲ δʼ
   Ἅιδηϲ ϲτεναγμοῖϲ καὶ γόοιϲ πλουτίζεται.
   θεοῖϲι μέν νυν οὐκ ἰϲούμενόν ϲʼ ἐγὼ
   οὐδ' οἵδε παῖδεϲ ἑζόμεϲθʼ ἐφέϲτιοι,
   ἀνδρῶν δὲ πρῶτον ἔν τε ϲυμφοραῖϲ βίου
   κρίνοντεϲ ἔν τε δαιμόνων ϲυναλλαγαῖϲ·
   ὅϲ γʼ ἐξέλυϲαϲ ἄϲτυ Καδμεῖον μολὼν
   ϲκληρᾶϲ ἀοιδοῦ δαϲμὸν ὃν παρείχομεν,
   καὶ ταῦθʼ ὑφʼ ἡμῶν οὐδὲν ἐξειδὼϲ πλέον
   οὐδʼ ἐκδιδαχθείϲ, ἀλλὰ προϲθήκῃ θεοῦ
   λέγῃ νομίζῃ θʼ ἡμὶν ὀρθῶϲαι βίον.
νῦν δʼ, ὦ κράτιϲτον πᾶϲιν Οἰδίπου κάρα,
   ἱκετεύομέν ϲε πάντεϲ οἵδε πρόϲτροποι
   ἀλκήν τινʼ εὑρεῖν ἡμίν, εἴτε του θεῶν
   φήμην ἀκούϲαϲ εἴτʼ ἀπʼ ἀνδρὸϲ οἶϲθά που·
   ὡϲ τοῖϲιν ἐμπείροιϲι καὶ τὰϲ ξυμφορὰϲ
   ζώϲαϲ ὁρῶ μάλιϲτα τῶν βουλευμάτων.
   ἴθʼ, ὦ βροτῶν ἄριϲτʼ, ἀνόρθωϲον πόλιν·
   ἴθʼ, εὐλαβήθηοʼ· ὡϲ ϲὲ νῦν μὲν ἥδε γῆ
   ϲωτῆρα κλῄζει τῆϲ πάροϲ προθυμίαϲ,
   ἀρχῆϲ δὲ τῆϲ ϲῆϲ μηδαμῶϲ μεμνῄμεθα
   ϲτάντεϲ τʼ ἐϲ ὀρθὸν καὶ πεϲόντεϲ ὕϲτερον.
   ἀλλʼ ἀϲφαλείᾳ τήνδʼ ἀνόρθωϲον πόλιν.
   ὄρνιθι γὰρ καὶ τὴν τότʼ αἰϲίῳ τύχην
   παρέϲχεϲ ἡμῖν, καὶ τανῦν ἴϲοϲ γενοῦ.
   ὡϲ εἴπερ ἄρξειϲ τῆϲδε γῆϲ, ὥϲπερ κρατεῖϲ,
   ξὺν ἀνδράϲιν κάλλιον ἢ κενῆϲ κρατεῖν·
   ὡϲ οὐδέν ἐϲτιν οὔτε πύργοϲ οὔτε ναῦϲ
   ἐρῆμοϲ ἀνδρῶν μὴ ξυνοικούντων ἔϲω.
Οι. ὦ παῖδεϲ οἰκτροί, γνωτὰ κοὐκ ἄγνωτά μοι
   προϲήλθεθʼ ἱμείροντεϲ, εὖ γὰρ οἶδʼ ὅτι
   νοϲεῖτε πάντεϲ· καὶ νοϲοῦντεϲ, ὡϲ ἐγὼ
   οὐκ ἔϲτιν ὑμῶν ὅϲτιϲ ἐξ ἴϲου νοϲεῖ.
   τὸ μὲν γὰρ ὑμῶν ἄλγοϲ εἰϲ ἕνʼ ἔρχεται
   μόνον καθ' αὑτόν, κοὐδένʼ ἄλλον, ἡ δʼ ἐμὴ
   ψυχὴ πόλιν τε κἀμὲ καὶ ϲʼ ὁμοῦ ϲτένει.
   ὥϲτʼ οὐχ ὕπνῳ γʼ εὕδοντά μʼ ἐξεγείρετε,

   ἀλλʼ ἴϲτε πολλὰ μέν με δακρύϲαντα δή,
   πολλὰϲ δʼ ὁδοὺϲ ἐλθόντα φροντίδοϲ πλάνοιϲ.
   ἣν δʼ εὖ ϲκοπῶν ηὕριϲκον ἴαϲιν μόνην,
   ταύτην ἔπραξα· παῖδα γὰρ Μενοικέωϲ
   Κρέοντʼ, ἐμαυτοῦ γαμβρόν, ἐϲ τὰ Πυθικὰ
   ἔπεμψα Φοίβου δώμαθʼ, ὡϲ πύθοιθʼ ὅ τι
   δρῶν ἢ τί φωνῶν τήνδʼ ἐρυϲαίμην πόλιν.
   καί μʼ ἦμαρ ἤδη ξυμμετρούμενον χρόνῳ
   λυπεῖ τί πράϲϲει· τοῦ γὰρ εἰκότοϲ πέρα
   ἄπεϲτι, πλείω τοῦ καθήκοντοϲ χρόνου.
   ὅταν δʼ ἵκηται, τηνικαῦτʼ ἐγὼ κακὸϲ
   μὴ δρῶν ἂν εἴην πάνθʼ ὅϲʼ ἂν δηλοῖ θεόϲ.
Ιε. ἀλλʼ ἐϲ καλὸν ϲύ τʼ εἶπαϲ, οἵδε τʼ ἀρτίωϲ
   Κρέοντα προϲϲτείχοντα ϲημαίνουϲί μοι.
Οι. ὦναξ Ἄπολλον, εἰ γὰρ ἐν τύχῃ γέ τῳ
   ϲωτῆρι βαίη λαμπρὸϲ ὥϲπερ ὄμμα τι.
Ιε. ἀλλʼ εἰκάϲαι μέν, ἡδύϲ· οὐ γὰρ ἂν κάρα
   πολυϲτεφὴϲ ὧδʼ εἷρπε παγκάρπου δάφνηϲ.
Οι. τάχʼ εἰϲόμεϲθα· ξύμμετροϲ γὰρ ὡϲ κλύειν.
   ἄναξ, ἐμὸν κήδευμα, παῖ Μενοικέωϲ,
   τίνʼ ἡμὶν ἥκειϲ τοῦ θεοῦ φήμην φέρων;
ΚΡΕΩΝ ἐϲθλήν· λέγω γὰρ καὶ τὰ δύϲφορʼ, εἰ τύχοι
   κατʼ ὀρθὸν ἐξιόντα, πάντʼ ἂν εὐτυχεῖν.
Οι. ἔϲτιν δὲ ποῖον τοὔποϲ; οὔτε γὰρ θραϲὺϲ
   οὔτʼ οὖν προδείϲαϲ εἰμὶ τῷ γε νῦν λόγῳ.
Κρ. εἰ τῶνδε χρῄζειϲ πληϲιαζόντων κλύειν,
   ἑτοῖμοϲ εἰπεῖν, εἴτε καὶ ϲτείχειν ἔϲω.
Οι. ἐϲ πάνταϲ αὔδα. τῶνδε γὰρ πλέον φέρω
   τὸ πένθοϲ ἢ καὶ τῆϲ ἐμῆϲ ψυχῆϲ πέρι.
Κρ. λέγοιμʼ ἂν οἷʼ ἤκουϲα τοῦ θεοῦ πάρα.
   ἄνωγεν ἡμᾶϲ Φοῖβοϲ ἐμφανῶϲ, ἄναξ,
   μίαϲμα χώραϲ, ὡϲ τεθραμμένον χθονὶ
   ἐν τῇδʼ, ἐλαύνειν μηδʼ ἀνήκεϲτον τρέφειν.
Οι. ποίῳ καθαρμῷ; τίϲ ὁ τρόποϲ τῆϲ ξυμφορᾶϲ;
Κρ. ἀνδρηλατοῦνταϲ, ἢ φόνῳ φόνον πάλιν
   λύονταϲ, ὡϲ τόδʼ αἷμα χειμάζον πόλιν.
Οι. ποίου γὰρ ἀνδρὸϲ τήνδε μηνύει τύχην;

Κρ. ἦν ἡμίν, ὦναξ, Λάιόϲ ποθʼ ἡγεμὼν
   γῆϲ τῆϲδε, πρὶν ϲὲ τήνδʼ ἀπευθύνειν πόλιν.
Οι. ἔξοιδʼ ἀκούων· οὐ γὰρ εἰϲεῖδόν γέ πω.
Κρ. τούτου θανόντοϲ νῦν ἐπιϲτέλλει ϲαφῶϲ
   τοὺϲ αὐτοένταϲ χειρὶ τιμωρεῖν τιναϲ.
Οι. οἱ δʼ εἰϲὶ ποῦ γῆϲ; ποῦ τόδʼ εὑρεθήϲεται
   ἴχνοϲ παλαιᾶϲ δυϲτέκμαρτον αἰτίαϲ;
Κρ. ἐν τῇδʼ ἔφαϲκε γῇ. τὸ δὲ ζητούμενον
   ἁλωτόν, ἐκφεύγει δὲ τἀμελούμενον.
Οι. πότερα δʼ ἐν οἴκοιϲ, ἢ ʼν ἀγροῖϲ ὁ Λάιοϲ,
   ἢ γῆϲ ἐπʼ ἄλληϲ τῷδε ϲυμπίπτει φόνῳ;
Κρ. θεωρόϲ, ὡϲ ἔφαϲκεν, ἐκδημῶν πάλιν
   πρὸϲ οἶκον οὐκέθʼ ἵκεθʼ, ὡϲ ἀπεϲτάλη.
Οι. οὐδʼ ἄγγελόϲ τιϲ οὐδὲ ϲυμπράκτωρ ὁδοῦ
   κατεῖδʼ, ὅτου τιϲ ἐκμαθὼν ἐχρήϲατʼ ἄν;
Κρ. θνῄϲκουϲι γάρ, πλὴν εἷϲ τιϲ, ὃϲ φόβῳ φυγὼν
   ὧν εἶδε πλὴν ἓν οὐδὲν εἶχʼ εἰδὼϲ φράϲαι.
Οι. τὸ ποῖον; ἓν γὰρ πόλλʼ ἂν ἐξεύροι μαθεῖν,
   ἀρχὴν βραχεῖαν εἰ λάβοιμεν ἐλπίδοϲ.
Κρ. λῃϲτὰϲ ἔφαϲκε ϲυντυχόνταϲ οὐ μιᾷ
   ῥώμῃ κτανεῖν νιν, ἀλλὰ ϲὺν πλήθει χερῶν.
Οι. πῶϲ οὖν ὁ λῃϲτήϲ, εἴ τι μὴ ξὺν ἀργύρῳ
   ἐπράϲϲετʼ ἐνθένδʼ, ἐϲ τόδʼ ἂν τόλμηϲ ἔβη;
Κρ. δοκοῦντα ταῦτʼ ἦν· Λαΐου δʼ ὀλωλότοϲ
   οὐδεὶϲ ἀρωγὸϲ ἐν κακοῖϲ ἐγίγνετο.
Οι. κακὸν δὲ ποῖον ἐμποδὼν τυραννίδοϲ
   οὕτω πεϲούϲηϲ εἶργε τοῦτʼ ἐξειδέναι;
Κρ. ἡ ποικιλῳδὸϲ Ϲφὶγξ τὸ πρὸϲ ποϲὶ ϲκοπεῖν
   μεθένταϲ ἡμᾶϲ τἀφανῆ προϲήγετο.
Οι. ἀλλʼ ἐξ ὑπαρχῆϲ αὖθιϲ αὔτʼ ἐγὼ φανῶ.
   ἐπαξίωϲ γὰρ Φοῖβοϲ, ἀξίωϲ δὲ ϲὺ
   πρὸ τοῦ θανόντοϲ τήνδʼ ἔθεϲθʼ ἐπιϲτροφήν·
   ὥϲτʼ ἐνδίκωϲ ὄψεϲθε κἀμὲ ϲύμμαχον,
   γῇ τῇδε τιμωροῦντα τῷ θεῷ θʼ ἅμα.
   ὑπὲρ γὰρ οὐχὶ τῶν ἀπωτέρω φίλων
   ἀλλʼ αὐτὸϲ αὐτοῦ τοῦτʼ ἀποϲκεδῶ μύϲοϲ.
   ὅϲτιϲ γὰρ ἦν ἐκεῖνον ὁ κτανὼν τάχʼ ἂν
   κἄμʼ ἂν τοιαύτῃ χειρὶ τιμωρεῖν θέλοι.
   κείνῳ προϲαρκῶν οὖν ἐμαυτὸν ὠφελῶ.

ἀλλʼ ὡϲ τάχιϲτα, παῖδεϲ, ὑμεῖϲ μὲν βάθρων
   ἵϲταϲθε, τούϲδʼ ἄραντεϲ ἱκτῆραϲ κλάδουϲ,
   ἄλλοϲ δὲ Κάδμου λαὸν ὧδʼ ἀθροιζέτω,
   ὡϲ πᾶν ἐμοῦ δράϲοντοϲ. ἢ γὰρ εὐτυχεῖϲ
   ϲὺν τῷ θεῷ φανούμεθʼ, ἢ πεπτωκότεϲ.
Ιε. ὦ παῖδεϲ, ἱϲτώμεϲθα· τῶνδε γὰρ χάριν
   καὶ δεῦρʼ ἔβημεν ὧν ὅδʼ ἐξαγγέλλεται.
   Φοῖβοϲ δʼ ὁ πέμψαϲ τάϲδε μαντείαϲ ἅμα
   ϲωτήρ θʼ ἵκοιτο καὶ νόϲου παυϲτήριοϲ.
[ϲτρ. α
ΧΟΡΟϹ ὦ Διὸϲ ἁδυεπὲϲ φάτι, τίϲ ποτε τᾶϲ πολυχρύϲου
   Πυθῶνοϲ ἀγλαὰϲ ἔβαϲ
   Θήβαϲ; ἐκτέταμαι φοβερὰν φρένα δείματι πάλλων,
   ἰήιε Δάλιε Παιάν,
   ἀμφὶ ϲοὶ ἁζόμενοϲ· τί μοι ἢ νέον
   ἢ περιτελλομέναιϲ ὥραιϲ πάλιν ἐξανύϲειϲ χρέοϲ;
   εἰπέ μοι, ὦ χρυϲέαϲ τέκνον Ἐλπίδοϲ, ἄμβροτε Φάμα.
[ἀντ. α
   πρῶτα ϲὲ κεκλόμενοϲ, θύγατερ Διόϲ, ἄμβροτʼ Ἀθάνα,
   γαιάοχόν τʼ ἀδελφεὰν
   Ἄρτεμιν, ἃ κυκλόεντʼ ἀγορᾶϲ θρόνον εὐκλέα θάϲϲει,
   καὶ Φοῖβον ἑκαβόλον αἰτῶ,
   τριϲϲοὶ ἀλεξίμοροι προφάνητέ μοι·
   εἴ ποτε καὶ προτέραϲ ἄταϲ ὑπερορνυμέναϲ πόλει
   ἠνύϲατʼ ἐκτοπίαν φλόγα πήματοϲ, ἔλθετε καὶ νῦν.
[ϲτρ. β
ὦ πόποι, ἀνάριθμα γὰρ φέρω
   πήματα· νοϲεῖ δέ μοι πρόπαϲ
   ϲτόλοϲ, οὐδʼ ἔνι φροντίδοϲ ἔγχοϲ
   ᾧ τιϲ ἀλέξεται· οὔτε γὰρ ἔκγονα
   κλυτᾶϲ χθονὸϲ αὔξεται οὔτε τόκοιϲιν
   ἰηίων καμάτων ἀνέχουϲι γυναῖκεϲ.
   ἄλλον δʼ ἂν ἄλλᾳ προϲίδοιϲ ἅπερ εὔπτερον ὄρνιν
   κρεῖϲϲον ἀμαιμακέτου πυρὸϲ ὄρμενον
   ἀκτὰν πρὸϲ ἑϲπέρου θεοῦ·

[ἀντ. β
   ὧν πόλιϲ ἀνάριθμοϲ ὄλλυται·
   νηλέα δὲ γένεθλα πρὸϲ πέδῳ
   θαναταφόρα κεῖται ἀνοίκτωϲ·
   ἐν δʼ ἄλοχοι πολιαί τʼ ἔπι ματέρεϲ
   ἀκτὰν πάρα βώμιον ἄλλοθεν ἄλλαι
   λυγρῶν πόνων ἱκτῆρεϲ ἐπιϲτενάχουϲιν.
   παιὼν δὲ λάμπει ϲτονόεϲϲά τε γῆρυϲ ὅμαυλοϲ·
   τῶν ὕπερ, ὦ χρυϲέα θύγατερ Διόϲ,
   εὐῶπα πέμψον ἀλκάν.
[ϲτρ. γ
   Ἄρεά τε τὸν μαλερόν, ὃϲ
   νῦν ἄχαλκοϲ ἀϲπίδων
   φλέγει με περιβόητοϲ ἀντιάζων,
   παλίϲϲυτον δράμημα νωτίϲαι πάτραϲ,
   ἔπουρον εἴτʼ ἐϲ μέγαν
   θάλαμον Ἀμφιτρίταϲ
   εἴτʼ ἐϲ τὸν ἀπόξενον ὅρμων
   Θρῄκιον κλύδωνα·
   τελεῖν γάρ, εἴ τι νὺξ ἀφῇ,
   τοῦτʼ ἐπʼ ἦμαρ ἔρχεται·
   τόν, ὦ τᾶν πυρφόρων
   ἀϲτραπᾶν κράτη νέμων,
   ὦ Ζεῦ πάτερ, ὑπὸ ϲῷ φθίϲον κεραυνῷ.
[ἀντ. γ
   Λύκειʼ ἄναξ, τά τε ϲὰ χρυ-
   ϲοϲτρόφων ἀπʼ ἀγκυλᾶν
   βέλεα θέλοιμʼ ἂν ἀδάματʼ ἐνδατεῖϲθαι
   ἀρωγὰ προϲταθέντα, τάϲ τε πυρφόρουϲ
   Ἀρτέμιδοϲ αἴγλαϲ, ξὺν αἷϲ
   Λύκιʼ ὄρεα διᾴϲϲει·
   τὸν χρυϲομίτραν τε κικλήϲκω,
   τᾶϲδʼ ἐπώνυμον γᾶϲ,
   οἰνῶπα Βάκχον, εὔιον
   Μαινάδων ὁμόϲτολον,
   πελαϲθῆναι φλέγοντʼ
   ἀγλαῶπι
   πεύκᾳ ʼπὶ τὸν ἀπότιμον ἐν θεοῖϲ θεόν.

Οι. αἰτεῖϲ· ἃ δʼ αἰτεῖϲ, τἄμʼ ἐὰν θέλῃϲ ἔπη
   κλύων δέχεϲθαι τῇ νόϲῳ θʼ ὑπηρετεῖν,
   ἀλκὴν λάβοιϲ ἂν κἀνακούφιϲιν κακῶν·
   ἁγὼ ξένοϲ μὲν τοῦ λόγου τοῦδʼ ἐξερῶ,
   ξένοϲ δὲ τοῦ πραχθέντοϲ· οὐ γὰρ ἂν μακρὰν
   ἴχνευον αὐτό, μὴ οὐκ ἔχων τι ϲύμβολον.
   νῦν δʼ, ὕϲτεροϲ γὰρ ἀϲτὸϲ εἰϲ ἀϲτοὺϲ τελῶ,
   ὑμῖν προφωνῶ πᾶϲι Καδμείοιϲ τάδε·
   ὅϲτιϲ ποθʼ ὑμῶν Λάιον τὸν Λαβδάκου
   κάτοιδεν ἀνδρὸϲ ἐκ τίνοϲ διώλετο,
   τοῦτον κελεύω πάντα ϲημαίνειν ἐμοί·
   κεἰ μὲν φοβεῖται τοὐπίκλημʼ ὑπεξελὼν
            *      *      *      *      *
   αὐτὸϲ κατʼ αὐτοῦ·—πείϲεται γὰρ ἄλλο μὲν
   ἀϲτεργὲϲ οὐδέν, γῆϲ δʼ ἂπειϲιν ἀβλαβήϲ—
   εἰ δʼ αὖ τιϲ ἄλλον οἶδεν ἢ ̓ξἄλληϲ χθονὸϲ
   τὸν αὐτόχειρα, μὴ ϲιωπάτω· τὸ γὰρ
   κέρδοϲ τελῶ ̓γὼ χἠ χάριϲ προϲκείϲεται.
   εἰ δ̓ αὖ ϲιωπήϲεϲθε, καί τιϲ ἢ φίλου
   δείϲαϲ ἀπώϲει τοὔποϲ ἢ χαὐτοῦ τόδε,
   ἃκ τῶνδε δράϲω, ταῦτα χρὴ κλυεῖν ἐμοῦ.
   τὸν ἄνδρʼ ἀπαυδῶ τοῦτον, ὅϲτιϲ ἐϲτί, γῆϲ
   τῆϲδʼ, ἧϲ ἐγὼ κράτη τε καὶ θρόνουϲ νέμω,
   μήτʼ ἐϲδέχεϲθαι μήτε προϲφωνεῖν τινά,
   μήτʼ ἐν θεῶν εὐχαῖϲι μήτε θύμαϲιν
   κοινὸν ποεῖϲθαι, μήτε χέρνιβοϲ νέμειν·
   ὠθεῖν δʼ ἀπʼ οἴκων πάνταϲ, ὡϲ μιάϲματοϲ
   τοῦδ̓ ἡμὶν ὄντοϲ, ὡϲ τὸ Πυθικὸν θεοῦ
   μαντεῖον ἐξέφηνεν ἀρτίωϲ ἐμοί.
   ἐγὼ μὲν οὖν τοιόϲδε τῷ τε δαίμονι
   τῷ τʼ ἀνδρὶ τῷ θανόντι ϲύμμαχοϲ πέλω.
   [κατεύχομαι δὲ τὸν δεδρακότʼ, εἴτε τιϲ
   εἷϲ ὢν λέληθεν εἴτε πλειόνων μέτα,
   κακὸν κακῶϲ νιν ἄμορον ἐκτρῖψαι βίον.
   ἐπεύχομαι δʼ, οἴκοιϲιν εἰ ξυνέϲτιοϲ
   ἐν τοῖϲ ἐμοῖϲ γένοιτʼ ἐμοῦ ξυνειδότοϲ,
   παθεῖν ἅπερ τοῖϲδʼ ἀρτίωϲ ἠραϲάμην.]

   ὑμῖν δὲ ταῦτα πάντʼ ἐπιϲκήπτω τελεῖν,
   ὑπέρ τʼ ἐμαυτοῦ, τοῦ θεοῦ τε, τῆϲδέ τε
   γῆϲ ὧδʼ ἀκάρπωϲ κἀθέωϲ ἐφθαρμένηϲ.
   οὐδʼ εἰ γὰρ ἦν τὸ πρᾶγμα μὴ θεήλατον,
   ἀκάθαρτον ὑμᾶϲ εἰκὸϲ ἦν οὕτωϲ ἐᾶν,
   ἀνδρόϲ γʼ ἀρίϲτου βαϲιλέωϲ τʼ ὀλωλότοϲ,
   ἀλλʼ ἐξερευνᾶν· νῦν δʼ ἐπεὶ κυρῶ τʼ ἐγὼ
   ἔχων μὲν ἀρχάϲ, ἃϲ ἐκεῖνοϲ εἶχε πρίν,
   ἔχων δὲ λέκτρα καὶ γυναῖχʼ ὁμόϲπορον,
   κοινῶν τε παίδων κοίνʼ ἄν, εἰ κείνῳ γένοϲ
   μὴ ̓δυϲτύχηϲεν, ἦν ἂν ἐκπεφυκότα—
   νῦν δʼ ἐϲ τὸ κείνου κρᾶτʼ ἐνήλαθʼ ἡ τύχη·
   ἀνθʼ ὧν ἐγὼ τάδʼ, ὡϲπερεὶ τοὐμοῦ πατρόϲ,
   ὑπερμαχοῦμαι κἀπὶ πάντʼ ἀφίξομαι
   ζητῶν τὸν αὐτόχειρα τοῦ φόνου λαβεῖν
   τῷ Λαβδακείῳ παιδὶ Πολυδώρου τε καὶ
   τοῦ πρόϲθε Κάδμου τοῦ πάλαι τʼ Ἀγήνοροϲ.
καὶ ταῦτα τοῖϲ μὴ δρῶϲιν εὔχομαι θεοὺϲ
   μήτʼ ἄροτον αὐτοῖϲ γῆϲ ἀνιέναι τινὰ
   μήτʼ οὖν γυναικῶν παῖδαϲ, ἀλλὰ τῷ πότμῳ
   τῷ νῦν φθερεῖϲθαι κἄτι τοῦδʼ ἐχθίονι.
   ὑμῖν δὲ τοῖϲ ἄλλοιϲι Καδμείοιϲ, ὅϲοιϲ
   τάδʼ ἔϲτʼ ἀρέϲκονθʼ, ἥ τε ϲύμμαχοϲ Δίκη
   χοἰ πάντεϲ εὖ ξυνεῖεν εἰϲαεὶ θεοί.
Χο. ὥϲπερ μʼ ἀραῖον ἔλαβεϲ, ὧδʼ, ἄναξ, ἐρῶ.
   οὔτʼ ἔκτανον γὰρ οὔτε τὸν κτανόντʼ ἔχω
   δεῖξαι. τὸ δὲ ζήτημα τοῦ πέμψαντοϲ ἦν
   Φοίβου τόδʼ εἰπεῖν ὅϲτιϲ εἴργαϲταί ποτε.
Οι. δίκαιʼ ἔλεξαϲ· ἀλλʼ ἀναγκάϲαι θεοὺϲ
   ἃν μὴ θέλωϲιν οὐδʼ⟨ἂν⟩εἷϲ δύναιτʼ ἀνήρ.
Χο. τὰ δεύτερʼ ἐκ τῶνδʼ ἂν λέγοιμʼ ἁμοὶ δοκεῖ.
Οι. εἰ καὶ τρίτʼ ἐϲτί, μὴ παρῇϲ τὸ μὴ οὐ φράϲαι.
Χο. ἄνακτʼ ἄνακτι ταὔθʼ ὁρῶντʼ ἐπίϲταμαι
   μάλιϲτα Φοίβῳ Τειρεϲίαν, παρʼ οὗ τιϲ ἂν
   ϲκοπῶν τάδʼ, ὦναξ, ἐκμάθοι ϲαφέϲτατα.
Οι. ἀλλʼ οὐκ ἐν ἀργοῖϲ οὐδὲ τοῦτʼ ἐπράξαμεν.
   ἔπεμψα γὰρ Κρέοντοϲ εἰπόντοϲ διπλοῦϲ
   πομπούϲ· πάλαι δὲ μὴ παρὼν θαυμάζεται.
Χο. καὶ μὴν τά γʼ ἄλλα κωφὰ καὶ παλαίʼ ἔπη.

Οι. τὰ ποῖα ταῦτα; πάντα γὰρ ϲκοπῶ λόγον.
Χο. θανεῖν ἐλέχθη πρόϲ τινων ὁδοιπόρων.
Οι. ἤκουϲα κἀγώ· τὸν δὲ δρῶντʼ οὐδεὶϲ ὁρᾷ.
Χο. ἀλλʼ εἴ τι μὲν δὴ δείματόϲ γʼ ἔχει μέροϲ
   τὰϲ ϲὰϲ ἀκούων οὐ μενεῖ τοιάϲδʼ ἀράϲ.
Οι. ᾧ μή ʼϲτι δρῶντι τάρβοϲ, οὐδʼ ἔποϲ φοβεῖ.
Χο. ἀλλʼ οὑξελέγξων νιν πάρεϲτιν· οἵδε γὰρ
   τὸν θεῖον ἤδη μάντιν ὧδʼ ἄγουϲιν, ᾧ
   τἀληθὲϲ ἐμπέφυκεν ἀνθρώπων μόνῳ.
Οι. ὦ πάντα νωμών Τειρεϲία, διδακτά τε
   ἄρρητά τʼ οὐράνιά τε καὶ χθονοϲτιβῆ,
   πόλιν μέν, εἰ καὶ μὴ βλέπειϲ, φρονεῖϲ δʼ ὅμωϲ
   οἵᾳ νόϲῳ ϲύνεϲτιν· ἧϲ ϲὲ προϲτάτην
   ϲωτῆρά τʼ, ὦναξ, μοῦνον ἐξευρίϲκομεν.
   Φοῖβοϲ γάρ, εἰ καὶ μὴ κλύειϲ τῶν ἀγγέλων,
   πέμψαϲιν ἡμῖν ἀντέπεμψεν, ἔκλυϲιν
   μόνην ἂν ἐλθεῖν τοῦδε τοῦ νοϲήματοϲ,
   εἰ τοὺϲ κτανόνταϲ Λάιον μαθόντεϲ εὖ
   κτείναιμεν, ἢ γῆϲ φυγάδαϲ ἐκπεμψαίμεθα.
   ϲὺ δʼ οὖν φθονήϲαϲ μήτʼ ἀπʼ οἰωνῶν φάτιν
   μήτʼ εἴ τινʼ ἄλλην μαντικῆϲ ἔχειϲ ὁδόν,
   ῥῦϲαι ϲεαυτὸν καὶ πόλιν, ῥῦϲαι δʼ ἐμέ,
   ῥῦϲαι δὲ πᾶν μίαϲμα τοῦ τεθνηκότοϲ.
   ἐν ϲοὶ γὰρ ἐϲμέν· ἄνδρα δʼ ὠφελεῖν ἀφʼ ὧν
   ἔχοι τε καὶ δύναιτο κάλλιϲτοϲ πόνων.
ΤΕΙΡΕϹΙΑϹ φεῦ φεῦ, φρονεῖν ὡϲ δεινὸν ἔνθα μὴ τέλη
   λύῃ φρονοῦντι. ταῦτα γὰρ καλῶϲ ἐγὼ
   εἰδὼϲ διώλεϲʼ· οὐ γὰρ ἂν δεῦρʼ ἱκόμην.
Οι. τί δʼ ἔϲτιν; ὡϲ ἄθυμοϲ εἰϲελήλυθαϲ.
Τε. ἄφεϲ μʼ ἐϲ οἴκουϲ· ῥᾷϲτα γὰρ τὸ ϲόν τε ϲὺ
   κἀγὼ διοίϲω τοὐμόν, ἢν ἐμοὶ πίθῃ.
Οι. οὔτʼ ἔννομʼ εἶπαϲ οὔτε προϲφιλῆ πόλει
   τῇδʼ, ἥ ϲʼ ἔθρεψε, τήνδʼ ἀποϲτερῶν φάτιν.
Τε. ὁρῶ γὰρ οὐδὲ ϲοὶ τὸ ϲὸν φώνημʼ ἰὸν
   πρὸϲ καιρόν· ὡϲ οὖν μηδʼ ἐγὼ ταὐτὸν πάθω—
Οι. μὴ πρὸϲ θεῶν φρονῶν γʼ ἀποϲτραφῇϲ, ἐπεὶ
   πάντεϲ ϲε προϲκυνοῦμεν οἵδʼ ἱκτήριοι.
Τε. πάντεϲ γὰρ οὐ φρονεῖτʼ. ἐγὼ δʼ οὐ μή ποτε
   τἂμʼ, ὡϲ ἂν εἴπω μὴ τὰ ϲʼ, ἐκφήνω κακά.

Οι. τί φήϲ; ξυνειδὼϲ οὐ φράϲειϲ, ἀλλʼ ἐννοεῖϲ
   ἡμᾶϲ προδοῦναι καὶ καταφθεῖραι πόλιν;
Τε. ἐγὼ οὔτʼ ἐμαυτὸν οὔτε ϲʼ ἀλγυνῶ. τί ταῦτʼ
   ἄλλωϲ ἐλέγχειϲ; οὐ γὰρ ἂν πύθοιό μου.
Οι. οὐκ, ὦ κακῶν κάκιϲτε, καὶ γὰρ ἂν πέτρου
   φύϲιν ϲύ γʼ ὀργάνειαϲ, ἐξερεῖϲ ποτέ,
   ἀλλʼ ὧδʼ ἄτεγκτοϲ κἀτελεύτητοϲ φανῇ;
Τε. ὀργὴν ἐμέμψω τὴν ἐμήν, τὴν ϲὴν δʼ ὁμοῦ
   ναίουϲαν οὐ κατεῖδεϲ, ἀλλʼ ἐμὲ ψέγειϲ.
Οι. τίϲ γὰρ τοιαῦτʼ ἂν οὐκ ἂν ὀργίζοιτʼ ἔπη
   κλύων, ἃ νῦν ϲὺ τήνδʼ ἀτιμάζειϲ πόλιν;
Τε. ἥξει γὰρ αὐτά, κἂν ἐγὼ ϲιγῇ ϲτέγω.
Οι. οὔκουν ἅγʼ ἥξει καὶ ϲὲ χρὴ λέγειν ἐμοί;
Τε. οὐκ ἂν πέρα φράϲαιμι. πρὸϲ τάδʼ, εἰ θέλειϲ,
   θυμοῦ διʼ ὀργῆϲ ἥτιϲ ἀγριωτάτη.
Οι. καὶ μὴν παρήϲω γʼ οὐδέν, ὡϲ ὀργῆϲ ἔχω,
   ἅπερ ξυνίημʼ. ἴϲθι γὰρ δοκῶν ἐμοὶ
   καὶ ξυμφυτεῦϲαι τοὔργον, εἰργάϲθαι θʼ, ὅϲον
   μὴ χερϲὶ καίνων· εἰ δʼ ἐτύγχανεϲ βλέπων,
   καὶ τοὔργον ἂν ϲοῦ τοῦτʼ ἔφην εἶναι μόνου.
Τε. ἄληθεϲ; ἐννέπω ϲὲ τῷ κηρύγματι
   ᾧπερ προεῖπαϲ ἐμμένειν, κἀφʼ ἡμέραϲ
   τῆϲ νῦν προϲαυδᾶν μήτε τούϲδε μήτʼ ἐμέ,
   ὡϲ ὄντι γῆϲ τῆϲδʼ ἀνοϲίῳ μιάϲτορι.
Οι. οὕτωϲ ἀναιδῶϲ ἐξεκίνηϲαϲ τόδε
   τὸ ῥῆμα; καὶ ποῦ τοῦτο φεύξεϲθαι δοκεῖϲ;
Τε. πέφευγα· τἀληθὲϲ γὰρ ἰϲχῦον τρέφω.
Οι. πρὸϲ τοῦ διδαχθείϲ; οὐ γὰρ ἔκ γε τῆϲ τέχνηϲ.
Τε. πρὸϲ ϲοῦ· ϲὺ γάρ μʼ ἄκοντα προὐτρέψω λέγειν.
Οι. ποῖον λόγον; λέγʼ αὖθιϲ, ὡϲ μᾶλλον μάθω.
Τε. οὐχὶ ξυνῆκαϲ πρόϲθεν; ἦ ʼκπειρᾷ †λέγειν†;
Οι. οὐχ ὥϲτε γʼ εἰπεῖν γνωϲτόν· ἀλλʼ αὖθιϲ φράϲον.
Τε. φονέα ϲέ φημι τἀνδρὸϲ οὗ ζητεῖϲ κυρεῖν.
Οι. ἀλλʼ οὔ τι χαίρων δίϲ γε πημονὰϲ ἐρεῖϲ.
Τε. εἴπω τι δῆτα κἄλλʼ, ἵνʼ ὀργίζῃ πλέον;
Οι. ὅϲον γε χρῄζειϲ· ὡϲ μάτην εἰρήϲεται.
Τε. λεληθέναι ϲέ φημι ϲὺν τοῖϲ φιλτάτοιϲ

   αἴϲχιϲθʼ ὁμιλοῦντʼ, οὐδʼ ὁρᾶν ἵνʼ εἶ κακοῦ.
Οι. ἦ καὶ γεγηθὼϲ ταῦτʼ ἀεὶ λέξειν δοκεῖϲ;
Τε. εἴπερ τί γʼ ἐϲτὶ τῆϲ ἀληθείαϲ ϲθένοϲ.
Οι. ἀλλʼ ἔϲτι, πλὴν ϲοί· ϲοὶ δὲ τοῦτʼ οὐκ ἔϲτʼ, ἐπεὶ
   τυφλὸϲ τά τʼ ὦτα τόν τε νοῦν τά τʼ ὄμματʼ εἶ.
Τε. ϲὺ δʼ ἄθλιόϲ γε ταῦτʼ ὀνειδίζων, ἃ ϲοὶ
   οὐδεὶϲ ὃϲ οὐχὶ τῶνδʼ ὀνειδιεῖ τάχα.
Οι. μιᾶϲ τρέφῃ πρὸϲ νυκτόϲ, ὥϲτε μήτʼ ἐμὲ
   μήτʼ ἄλλον, ὅϲτιϲ φῶϲ ὁρᾷ, βλάψαι ποτʼ ἄν.
Τε. οὐ γάρ ϲε μοῖρα πρόϲ γʼ ἐμοῦ πεϲεῖν, ἐπεὶ
   ἱκανὸϲ Ἀπόλλων, ᾧ τάδʼ ἐκπρᾶξαι μέλει.
Οι. Κρέοντοϲ, ἢ τοῦ ταῦτα τἀξευρήματα;
Τε. Κρέων δέ ϲοι πήμʼ οὐδέν, ἀλλʼ αὐτὸϲ ϲὺ ϲοί.
Οι. ὦ πλοῦτε καὶ τυραννὶ καὶ τέχνη τέχνηϲ
   ὑπερφέρουϲα τῷ πολυζήλῳ βίῳ,
   ὅϲοϲ παρʼ ὑμῖν ὁ φθόνοϲ φυλάϲϲεται,
   εἰ τῆϲδέ γʼ ἀρχῆϲ οὕνεχʼ, ἣν ἐμοὶ πόλιϲ
   δωρητόν, οὐκ αἰτητόν, εἰϲεχείριϲεν,
   ταύτηϲ Κρέων ὁ πιϲτόϲ, οὑξ ἀρχῆϲ φίλοϲ,
   λάθρᾳ μʼ ὑπελθὼν ἐκβαλεῖν ἱμείρεται,
   ὑφεὶϲ μάγον τοιόνδε μηχανορράφον,
   δόλιον ἀγύρτην, ὅϲτιϲ ἐν τοῖϲ κέρδεϲιν
   μόνον δέδορκε, τὴν τέχνην δʼ ἔφυ τυφλόϲ.
ἐπεὶ φέρʼ εἰπέ, ποῦ ϲὺ μάντιϲ εἶ ϲαφήϲ;
   πῶϲ οὐχ, ὅθʼ ἡ ῥαψῳδὸϲ ἐνθάδʼ ἦν κύων,
   ηὔδαϲ τι τοῖϲδʼ ἀϲτοῖϲιν ἐκλυτήριον;
   καίτοι τό γʼ αἴνιγμʼ οὐχὶ τοὐπιόντοϲ ἦν
   ἀνδρὸϲ διειπεῖν, ἀλλὰ μαντείαϲ ἔδει·
   ἣν οὔτʼ ἀπʼ οἰωνῶν ϲὺ προὐφάνηϲ ἔχων
   οὔτʼ ἐκ θεῶν του γνωτόν· ἀλλʼ ἐγὼ μολὼν,
   ὁ μηδὲν εἰδὼϲ Οἰδίπουϲ, ἔπαυϲά νιν,
   γνώμῃ κυρήϲαϲ οὐδʼ ἀπʼ οἰωνῶν μαθών·
   ὃν δὴ ϲὺ πειρᾷϲ ἐκβαλεῖν, δοκῶν θρόνοιϲ
   παραϲτατήϲειν τοῖϲ Κρεοντείοιϲ πέλαϲ.
   κλαίων δοκεῖϲ μοι καὶ ϲὺ χὠ ϲυνθεὶϲ τάδε
   ἀγηλατήϲειν· εἰ δὲ μὴ ʼδόκειϲ γέρων
   εἶναι, παθὼν ἔγνωϲ ἂν οἷά περ φρονεῖϲ.
Χο. ἡμῖν μὲν εἰ κάζουϲι καὶ τὰ τοῦδʼ ἔπη
   ὀργῇ λελέχθαι καὶ τὰ ϲʼ, Οἰδίπου, δοκεῖ.

   δεῖ δʼ οὐ τοιούτων, ἀλλʼ ὅπωϲ τὰ τοῦ θεοῦ
   μαντεῖʼ ἄριϲτα λύϲομεν, τόδε ϲκοπεῖν.
Τε. εἰ καὶ τυραννεῖϲ, ἐξιϲωτέον τὸ γοῦν
   ἴϲʼ ἀντιλέξαι· τοῦδε γὰρ κἀγὼ κρατῶ.
   οὐ γάρ τι ϲοὶ ζῶ δοῦλοϲ, ἀλλὰ Λοξίᾳ·
   ὥϲτʼ οὐ Κρέοντοϲ προϲτάτου γεγράψομαι.
   λέγω δʼ, ἐπειδὴ καὶ τυφλόν μʼ ὠνείδιϲαϲ·
   ϲὺ καὶ δέδορκαϲ κοὐ βλέπειϲ ἵνʼ εἶ κακοῦ,
   οὐδʼ ἔνθα ναίειϲ, οὐδʼ ὅτων οἰκεῖϲ μέτα—
   ἆρʼ οἶϲθʼ ἀφʼ ὧν εἶ; καὶ λέληθαϲ ἐχθρὸϲ ὢν
   τοῖϲ ϲοῖϲιν αὐτοῦ νέρθε κἀπὶ γῆϲ ἄνω,
   καί ϲʼ ἀμφιπλὴξ μητρόϲ τε κἀπὸ τοῦ πατρὸϲ
   ἐλᾷ ποτʼ ἐκ γῆϲ τῆϲδε δεινόπουϲ ἀρά,
   βλέποντα νῦν μὲν ὄρθʼ, ἔπειτα δὲ ϲκότον.
   βοῆϲ δὲ τῆϲ ϲῆϲ ποῖοϲ οὐκ ἔϲται †λιμήν†,
   ποῖοϲ Κιθαιρὼν οὐχὶ ϲύμφωνοϲ τάχα,
   ὅταν καταίϲθῃ τὸν ὑμέναιον, ὃν δόμοιϲ
   ἄνορμον εἰϲέπλευϲαϲ, εὐπλοίαϲ τυχών;
   ἄλλων δὲ πλῆθοϲ οὐκ ἐπαιϲθάνῃ κακῶν,
   ἅ γʼ ἐξαϊϲτώϲει ϲε ϲὺν τοῖϲ ϲοῖϲ τέκνοιϲ.
   πρὸϲ ταῦτα καὶ Κρέοντα καὶ τοὐμὸν ϲτόμα
   προπηλάκιζε. ϲοῦ γὰρ οὐκ ἔϲτιν βροτῶν
   κάκιον ὅϲτιϲ ἐκτριβήϲεταί ποτε.
Οι. ἦ ταῦτα δῆτʼ ἀνεκτὰ πρὸϲ τούτου κλυεῖν;
   οὐκ εἰϲ ὄλεθρον; οὐχὶ θᾶϲϲον αὖ πάλιν
   ἄψορροϲ οἴκων τῶνδʼ ἀποϲτραφεὶϲ ἄπει;
Τε. οὐδʼ ἱκόμην ἔγωγʼ ἄν, εἰ ϲὺ μὴ ʼκάλειϲ.
Οι. οὐ γὰρ τί ϲʼ ᾔδη μῶρα φωνήϲοντʼ, ἐπεὶ
   ϲχολῇ ϲʼ ἂν οἴκουϲ τοὺϲ ἐμοὺϲ ἐϲτειλάμην.
Τε. ἡμεῖϲ τοιοίδʼ ἔφυμεν, ὡϲ μὲν ϲοὶ δοκεῖ,
   μῶροι, γονεῦϲι δʼ, οἵ ϲʼ ἔφυϲαν, ἔμφρονεϲ.
Οι. ποίοιϲι; μεῖνον. τίϲ δέ μʼ ἐκφύει βροτῶν;
Τε. ἥδʼ ἡμέρα φύϲει ϲε καὶ διαφθερεῖ.
Οι. ὡϲ πάντʼ ἄγαν αἰνικτὰ κἀϲαφῆ λέγειϲ.
Τε. οὔκουν ϲὺ ταῦτʼ ἄριϲτοϲ εὑρίϲκειν ἔφυϲ;
Οι. τοιαῦτʼ ὀνείδιζʼ οἷϲ ἔμʼ εὑρήϲειϲ μέγαν.
Τε. αὕτη γε μέντοι ϲʼ ἡ τύχη διώλεϲεν.

Οι. ἀλλʼ εἰ πόλιν τήνδʼ ἐξέϲωϲʼ, οὔ μοι μέλει.
Τε. ἄπειμι τοίνυν· καὶ ϲύ, παῖ, κόμιζέ με.
Οι. κομιζέτω δῆθʼ· ὡϲ παρὼν ϲύ γʼ ἐμποδὼν
   ὀχλεῖϲ, ϲυθείϲ τʼ ἂν οὐκ ἂν ἀλγύναιϲ πλέον.
Τε. εἰπὼν ἄπειμʼ ὧν οὕνεκʼ ἦλθον, οὐ τὸ ϲὸν
   δείϲαϲ πρόϲωπον· οὐ γὰρ ἔϲθʼ ὅπου μʼ ὀλεῖϲ.
   λέγω δέ ϲοι· τὸν ἄνδρα τοῦτον, ὃν πάλαι
   ζητεῖϲ ἀπειλῶν κἀνακηρύϲϲων φόνον
   τὸν Λαΐειον, οὗτόϲ ἐϲτιν ἐνθάδε,
   ξένοϲ λόγῳ μέτοικοϲ· εἶτα δʼ ἐγγενὴϲ
   φανήϲεται Θηβαῖοϲ, οὐδʼ ἡϲθήϲεται
   τῇ ξυμφορᾷ· τυφλὸϲ γὰρ ἐκ δεδορκότοϲ
   καὶ πτωχὸϲ ἀντὶ πλουϲίου ξένην ἔπι
   ϲκήπτρῳ προδεικνὺϲ γαῖαν ἐμπορεύϲεται.
   φανήϲεται δὲ παιϲὶ τοῖϲ αὑτοῦ ξυνὼν
   ἀδελφὸϲ αὑτὸϲ καὶ πατήρ, κἀξ ἧϲ ἔφυ
   γυναικὸϲ υἱὸϲ καὶ πόϲιϲ, καὶ τοῦ πατρὸϲ
   ὁμόϲπορόϲ τε καὶ φονεύϲ. καὶ ταῦτʼ ἰὼν
   εἴϲω λογίζου· κἂν λάβῃϲ ἐψευϲμένον,
   φάϲκειν ἔμʼ ἤδη μαντικῇ μηδὲν φρονεῖν.
[ϲτρ. α
Χο. τίϲ ὅντινʼ ἁ θεϲπιέπει-
   α Δελφὶϲ ᾖδε πέτρα
   ἄρρητʼ ἀρρήτων τελέϲαν-
   τα φοινίαιϲι χερϲίν;
   ὥρα νιν ἀελλάδων
   ἵππων ϲθεναρώτερον
   φυγᾷ πόδα νωμᾶν.
   ἔνοπλοϲ γὰρ ἐπʼ αὐτὸν ἐπενθρῴϲκει
   πυρὶ καὶ ϲτεροπαῖϲ ὁ Διὸϲ γενέταϲ,
   δειναὶ δʼ ἅμʼ ἕπονται
   Κῆρεϲ ἀναπλάκητοι.
[ἀντ. α
   ἔλαμψε γὰρ τοῦ νιφόεν-
   τοϲ ἀρτίωϲ φανεῖϲα
   φήμα Παρναϲοῦ τὸν ἄδη-
   λον ἄνδρα πάντʼ ἰχνεύειν.

   φοιτᾷ γὰρ ὑπʼ ἀγρίαν
   ὕλαν ἀνά τʼ ἄντρα καὶ
   πετραῖοϲ ὁ ταῦροϲ,
   μέλεοϲ μελέῳ ποδὶ χηρεύων,
   τὰ μεϲόμφαλα γᾶϲ ἀπονοϲφίζων
   μαντεῖα· τὰ δʼ ἀεὶ
   ζῶντα περιποτᾶται.
[ϲτρ. β
   δεινά με νῦν, δεινὰ ταράϲϲει
   ϲοφὸϲ οἰωνοθέταϲ,
   οὔτε δοκοῦντʼ οὔτʼ ἀποφάϲκονθʼ,
   ὅ τι λέξω δʼ ἀπορῶ.
   πέτομαι δʼ ἐλπίϲιν οὔτʼ ἐν-
   θάδʼ ὁρῶν οὔτʼ ὀπίϲω.
   τί γὰρ ἢ Λαβδακίδαιϲ
   ἢ τῷ Πολύβου νεῖ-
   κοϲ ἔκειτʼ οὔτε πάροιθέν
   ποτʼ ἔγωγʼ οὔτε τανῦν πωϲ
   ἔμαθον, πρὸϲ ὅτου δὴ
   βαϲάνῳ
   ἐπὶ τὰν ἐπίδαμον
   φάτιν εἶμʼ Οἰδιπόδα Λαβδακίδαιϲ
   ἐπίκουροϲ ἀδήλων θανάτων.
[ἀντ. β
   ἀλλʼ ὁ μὲν οὖν Ζεὺϲ ὅ τʼ Ἀπόλλων
   ξυνετοὶ καὶ τὰ βροτῶν
εἰδότεϲ· ἀνδρῶν δʼ ὅτι μάντιϲ
   πλέον ἢ ʼγὼ φέρεται,
   κρίϲιϲ οὐκ ἔϲτιν ἀληθήϲ·
   ϲοφίᾳ δʼ ἂν ϲοφίαν
   παραμείψειεν ἀνὴρ.
   ἀλλʼ οὔποτʼ ἔγωγʼ ἄν,
   πρὶν ἴδοιμʼ ὀρθὸν ἔποϲ, μεμ-
   φομένων ἂν καταφαίην.
   φανερὰ γὰρ ἐπʼ αὐτῷ
   πτερόεϲϲʼ ἦλθε κόρα
   ποτέ, καὶ ϲοφὸϲ ὤφθη
   βαϲάνῳ θʼ ἡδύπολιϲ· τὼϲ ἀπʼ ἐμᾶϲ

   φρενὸϲ οὔποτʼ ὀφλήϲει κακίαν.
Κρ. ἄνδρεϲ πολῖται, δείνʼ ἔπη πεπυϲμένοϲ
   κατηγορεῖν μου τὸν τύραννον Οἰδίπουν
   πάρειμʼ ἀτλητῶν. εἰ γὰρ ἐν ταῖϲ ξυμφοραῖϲ
   ταῖϲ νῦν δοκεῖ τι πρόϲ γʼ ἐμοῦ πεπονθέναι
   λόγοιϲιν εἴτʼ ἔργοιϲιν ἐϲ βλάβην φέρον,
   οὔτοι βίου μοι τοῦ μακραίωνοϲ πόθοϲ,
   φέροντι τήνδε βάξιν. οὐ γὰρ εἰϲ ἁπλοῦν
   ἡ ζημία μοι τοῦ λόγου τούτου φέρει,
   ἀλλʼ ἐϲ μέγιϲτον, εἰ κακὸϲ μὲν ἐν πόλει,
   κακὸϲ δὲ πρὸϲ ϲοῦ καὶ φίλων κεκλήϲομαι.
Χο. ἀλλʼ ἦλθε μὲν δὴ τοῦτο τοὔνειδοϲ, τάχʼ ἂν δʼ
   ὀργῇ βιαϲθὲν μᾶλλον ἢ γνώμῃ φρενῶν.
Κρ. τοὔποϲ δʼ ἐφάνθη ταῖϲ ἐμαῖϲ γνώμαιϲ ὅτι
   πειϲθεὶϲ ὁ μάντιϲ τοὺϲ λόγουϲ ψευδεῖϲ λέγοι;
Χο. ηὐδᾶτο μὲν τάδʼ, οἶδα δʼ οὐ γνώμῃ τίνι.
Κρ. ἐξ ὀμμάτων δʼ ὀρθῶν τε κἀπʼ ὀρθῆϲ φρενὸϲ
   κατηγορεῖτο τοὐπίκλημα τοῦτό μου;
Χο. οὐκ οἶδʼ· ἃ γὰρ δρῶϲʼ οἱ κρατοῦντεϲ οὐχ ὁρῶ.
   [αὐτὸϲ δʼ ὅδʼ ἤδη δωμάτων ἔξω περᾷ.]
Οι. οὗτοϲ ϲύ, πῶϲ δεῦρʼ ἦλθεϲ; ἦ τοϲόνδʼ ἔχειϲ
   τόλμηϲ πρόϲωπον ὥϲτε τὰϲ ἐμὰϲ ϲτέγαϲ
   ἵκου, φονεὺϲ ὢν τοῦδε τἀνδρὸϲ ἐμφανῶϲ
   λῃϲτήϲ τʼ ἐναργὴϲ τῆϲ ἐμῆϲ τυραννίδοϲ;
   φέρʼ εἰπὲ πρὸϲ θεῶν, δειλίαν ἢ μωρίαν
   ἰδών τινʼ ἔν μοι ταῦτʼ ἐβουλεύϲω ποεῖν;
   ἢ τοὔργον ὡϲ οὐ γνωριοῖμί ϲου τόδε
   δόλῳ προϲέρπον κοὐκ ἀλεξοίμην μαθών;
   ἆρʼ οὐχὶ μῶρόν ἐϲτι τοὐγχείρημά ϲου,
   ἄνευ τε πλούτου καὶ φίλων τυραννίδα
   θηρᾶν, ὃ πλήθει χρήμαϲίν θʼ ἁλίϲκεται;
Κρ. οἶϲθʼ ὡϲ πόηϲον; ἀντὶ τῶν εἰρημένων
   ἴϲʼ ἀντάκουϲον, κᾆτα κρῖνʼ αὐτὸϲ μαθών.
Οι. λέγειν ϲὺ δεινόϲ, μανθάνειν δʼ ἐγὼ κακὸϲ
   ϲοῦ· δυϲμενῆ γὰρ καὶ βαρύν ϲʼ ηὕρηκʼ ἐμοί.
Κρ. τοῦτʼ αὐτὸ νῦν μου πρῶτʼ ἄκουϲον ὡϲ ἐρῶ.

Οι. τοῦτʼ αὐτὸ μή μοι φράζʼ, ὅπωϲ οὐκ εἶ κακόϲ.
Κρ. εἴ τοι νομίζειϲ κτῆμα τὴν αὐθαδίαν
   εἶναί τι τοῦ νοῦ χωρίϲ, οὐκ ὀρθῶϲ φρονεῖϲ.
Οι. εἴ τοι νομίζειϲ ἄνδρα ϲυγγενῆ κακῶϲ
   δρῶν οὐχ ὑφέξειν τὴν δίκην, οὐκ εὖ φρονεῖϲ.
Κρ. ξύμφημί ϲοι ταῦτʼ ἔνδικʼ εἰρῆϲθαι· τὸ δὲ
   πάθημʼ ὁποῖον φὴϲ παθεῖν δίδαϲκέ με.
Οι. ἔπειθεϲ, ἢ οὐκ ἔπειθεϲ, ὡϲ χρείη μʼ ἐπὶ
   τὸν ϲεμνόμαντιν ἄνδρα πέμψαϲθαί τινα;
Κρ. καὶ νῦν ἔθʼ αὑτόϲ εἰμι τῷ βουλεύματι.
Οι. πόϲον τινʼ ἤδη δῆθʼ ὁ Λάιοϲ χρόνον—
Κρ. δέδρακε ποῖον ἔργον; οὐ γὰρ ἐννοῶ.
Οι. ἄφαντοϲ ἔρρει θαναϲίμῳ χειρώματι;
Κρ. μακροὶ παλαιοί τʼ ἂν μετρηθεῖεν χρόνοι.
Οι. τότʼ οὖν ὁ μάντιϲ οὗτοϲ ἦν ἐν τῇ τέχνῃ;
Κρ. ϲοφόϲ γʼ ὁμοίωϲ κἀξ ἴϲου τιμώμενοϲ.
Οι. ἐμνήϲατʼ οὖν ἐμοῦ τι τῷ τότʼ ἐν χρόνῳ;
Κρ. οὔκουν ἐμοῦ γʼ ἑϲτῶτοϲ οὐδαμοῦ πέλαϲ.
Οι. ἀλλʼ οὐκ ἔρευναν τοῦ κανόντοϲ ἔϲχετε;
Κρ. παρέϲχομεν, πῶϲ δʼ οὐχί; κοὐκ ἠκούϲαμεν.
Οι. πῶϲ οὖν τόθʼ οὗτοϲ ὁ ϲοφὸϲ οὐκ ηὔδα τάδε;
Κρ. οὐκ οἶδʼ· ἐφʼ οἷϲ γὰρ μὴ φρονῶ ϲιγᾶν φιλῶ.
Οι. τοϲόνδε γʼ οἶϲθα καὶ λέγοιϲ ἂν εὖ φρονῶν—
Κρ. ποῖον τόδʼ; εἰ γὰρ οἶδά γʼ, οὐκ ἀρνήϲομαι.
Οι. ὁθούνεκʼ, εἰ μὴ ϲοὶ ξυνῆλθε, τὰϲ ἐμὰϲ
   οὐκ ἄν ποτʼ εἶπε Λαΐου διαφθοράϲ.
Κρ. εἰ μὲν λέγει τάδʼ, αὐτὸϲ οἶϲθʼ· ἐγὼ δέ ϲου
   μαθεῖν δικαιῶ ταὔθʼ ἅπερ κἀμοῦ ϲὺ νῦν.
Οι. ἐκμάνθανʼ· οὐ γὰρ δὴ φονεὺϲ ἁλώϲομαι.
Κρ. τί δῆτʼ; ἀδελφὴν τὴν ἐμὴν γήμαϲ ἔχειϲ;
Οι. ἄρνηϲιϲ οὐκ ἔνεϲτιν ὧν ἀνιϲτορεῖϲ.
Κρ. ἄρχειϲ δʼ ἐκείνῃ ταὐτὰ γῆϲ ἴϲον νέμων;
Οι. ἃν ᾖ θέλουϲα πάντʼ ἐμοῦ κομίζεται.
Κρ. οὔκουν ἰϲοῦμαι ϲφῷν ἐγὼ δυοῖν τρίτοϲ;
Οι. ἐνταῦθα γὰρ δὴ καὶ κακὸϲ φαίνῃ φίλοϲ.
Κρ. οὔκ, εἰ διδοίηϲ γʼ ὡϲ ἐγὼ ϲαυτῷ λόγον.
   ϲκέψαι δὲ τοῦτο πρῶτον, εἴ τινʼ ἂν δοκεῖϲ
   ἄρχειν ἑλέϲθαι ξὺν φόβοιϲι μᾶλλον ἢ
   ἄτρεϲτον εὕδοντʼ, εἰ τά γʼ αὔθʼ ἕξει κράτη.

   ἐγὼ μὲν οὖν οὔτʼ αὐτὸϲ ἱμείρων ἔφυν
   τύραννοϲ εἶναι μᾶλλον ἢ τύραννα δρᾶν,
   οὔτʼ ἄλλοϲ ὅϲτιϲ ϲωφρονεῖν ἐπίϲταται.
   νῦν μὲν γὰρ ἐκ ϲοῦ πάντʼ ἄνευ φόβου φέρω,
   εἰ δʼ αὐτὸϲ ἦρχον, πολλὰ κἂν ἄκων ἔδρων.
   πῶϲ δῆτʼ ἐμοὶ τυραννὶϲ ἡδίων ἔχειν
   ἀρχῆϲ ἀλύπου καὶ δυναϲτείαϲ ἔφυ;
   οὔπω τοϲοῦτον ἠπατημένοϲ κυρῶ
   ὥϲτʼ ἄλλα χρῄζειν ἢ τὰ ϲὺν κέρδει καλά.
   νῦν πᾶϲι χαίρω, νῦν με πᾶϲ ἀϲπάζεται,
   νῦν οἱ ϲέθεν χρῇζοντεϲ ἐκκαλοῦϲί με·
   τὸ γὰρ τυχεῖν αὐτοῖϲι πᾶν ἐνταῦθʼ ἔνι.
   πῶϲ δῆτʼ ἐγὼ κεῖνʼ ἂν λάβοιμʼ ἀφεὶϲ τάδε;
   [οὐκ ἂν γένοιτο νοῦϲ κακὸϲ καλῶϲ φρονῶν.]
   ἀλλʼ οὔτʼ ἐραϲτὴϲ τῆϲδε τῆϲ γνώμηϲ ἔφυν
   οὔτʼ ἂν μετʼ ἄλλου δρῶντοϲ ἂν τλαίην ποτέ.
καὶ τῶνδʼ ἔλεγχον τοῦτο μὲν Πυθώδʼ ἰὼν
   πεύθου τὰ χρηϲθέντʼ, εἰ ϲαφῶϲ ἤγγειλά ϲοι·
   τοῦτʼ ἄλλʼ, ἐάν με τῷ τεραϲκόπῳ λάβῃϲ
   κοινῇ τι βουλεύϲαντα, μή μʼ ἁπλῇ κτάνῃϲ
   ψήφῳ, διπλῇ δέ, τῇ τʼ ἐμῇ καὶ ϲῇ, λαβών,
   γνώμῃ δʼ ἀδήλῳ μή με χωρὶϲ αἰτιῶ.
   οὐ γὰρ δίκαιον οὔτε τοὺϲ κακοὺϲ μάτην
   χρηϲτοὺϲ νομίζειν οὔτε τοὺϲ χρηϲτοὺϲ κακούϲ.
   [φίλον γὰρ ἐϲθλὸν ἐκβαλεῖν ἴϲον λέγω
   καὶ τὸν παρʼ αὑτῷ βίοτον, ὃν πλεῖϲτον φιλεῖ.]
   ἀλλʼ ἐν χρόνῳ γνώϲῃ τάδʼ ἀϲφαλῶϲ, ἐπεὶ
   χρόνοϲ δίκαιον ἄνδρα δείκνυϲιν μόνοϲ,
   κακὸν δὲ κἂν ἐν ἡμέρᾳ γνοίηϲ μιᾷ.
Χο. καλῶϲ ἔλεξεν εὐλαβουμένῳ πεϲεῖν,
   ἄναξ· φρονεῖν γὰρ οἱ ταχεῖϲ οὐκ ἀϲφαλεῖϲ.
Οι. ὅταν ταχύϲ τιϲ οὑπιβουλεύων λάθρᾳ
   χωρῇ, ταχὺν δεῖ κἀμὲ βουλεύειν πάλιν.
   εἰ δʼ ἡϲυχάζων προϲμενῶ, τὰ τοῦδε μὲν
   πεπραγμένʼ ἔϲται, τἀμὰ δʼ ἡμαρτημένα.
Κρ. τί δῆτα χρῄζειϲ; ἦ με γῆϲ ἔξω βαλεῖν;
Οι. ἥκιϲτα· θνῄϲκειν, οὐ φυγεῖν ϲε βούλομαι.

            *      *      *      *      *
Κρ. ὅταν προδείξῃϲ οἷόν ἐϲτι τὸ φθονεῖν
            *      *      *      *      *
Οι. ὡϲ οὐχ ὑπείξων οὐδὲ πιϲτεύϲων λέγειϲ;
Κρ.    οὐ γὰρ φρονοῦντά ϲʼ εὖ βλέπω.
Οι. τὸ γοῦν ἐμόν.
Κρ.    ἀλλʼ ἐξ ἴϲου δεῖ κἀμόν.
Οι. ἀλλʼ ἔφυϲ κακόϲ.
Κρ.    εἰ δὲ ξυνίηϲ μηδέν;
Οι. ἀρκτέον γʼ ὅμωϲ.
Κρ.    οὔτοι κακῶϲ γʼ ἄρχοντοϲ.
Οι. ὦ πόλιϲ πόλιϲ.
Κρ. κἀμοὶ πόλεωϲ μέτεϲτιν, οὐχὶ ϲοὶ μόνῳ.
Χο. παύϲαϲθʼ, ἄνακτεϲ· καιρίαν δʼ ὑμῖν ὁρῶ
   τήνδʼ ἐκ δόμων ϲτείχουϲαν Ἰοκάϲτην, μεθʼ ἧϲ
   τὸ νῦν παρεϲτὸϲ νεῖκοϲ εὖ θέϲθαι χρεών.
ΙΟΚΑϹΤΗ τί τὴν ἄβουλον, ὦ ταλαίπωροι, ϲτάϲιν
   γλώϲϲηϲ ἐπήραϲθʼ; οὐδʼ ἐπαιϲχύνεϲθε γῆϲ
   οὕτω νοϲούϲηϲ ἴδια κινοῦντεϲ κακά;
   οὐκ εἶ ϲύ τʼ οἴκουϲ ϲύ τε, Κρέον, τὰϲ ϲὰϲ ϲτέγαϲ,
   καὶ μὴ τὸ μηδὲν ἄλγοϲ ἐϲ μέγʼ οἴϲετε;
Κρ. ὅμαιμε, δεινά μʼ Οἰδίπουϲ ὁ ϲὸϲ πόϲιϲ
   δρᾶϲαι δικαιοῖ †δυοῖν ἀποκρίναϲ† κακοῖν,
   ἢ γῆϲ ἀπῶϲαι πατρίδοϲ, ἢ κτεῖναι λαβών.
Οι. ξύμφημι· δρῶντα γάρ νιν, ὦ γύναι, κακῶϲ
   εἴληφα τοὐμὸν ϲῶμα ϲὺν τέχνῃ κακῇ.
Κρ. μή νυν ὀναίμην, ἀλλʼ ἀραῖοϲ, εἴ ϲέ τι
   δέδρακʼ, ὀλοίμην, ὧν ἐπαιτιᾷ με δρᾶν.
Ιο. ὦ πρὸϲ θεῶν πίϲτευϲον, Οἰδίπουϲ, τάδε,
   μάλιϲτα μὲν τόνδʼ ὅρκον αἰδεϲθεὶϲ θεῶν,
   ἔπειτα κἀμὲ τούϲδε θʼ οἳ πάρειϲί ϲοι.[
ϲτρ.
Χο. πιθοῦ θελήϲαϲ φρονή-
   ϲαϲ τʼ, ἄναξ, λίϲϲομαι—
Οι. τί ϲοι θέλειϲ δῆτʼ εἰκάθω;
Χο. τὸν οὔτε πρὶν νήπιον
   νῦν τʼ ἐν ὅρκῳ μέγαν καταίδεϲαι.
Οι.    οἶϲθʼ οὖν ἃ χρῄζειϲ;

Χο. οἶδα.
Οι. φράζε
   δή· τί φήϲ;
Χο. τὸν ἐναγῆ φίλον μήποτέ ϲʼ αἰτίᾳ
   ϲὺν ἀφανεῖ λόγων ἄτιμον βαλεῖν.
Οι. εὖ νυν ἐπίϲτω, ταῦθʼ ὅταν ζητῇϲ, ἐμοὶ
   ζητῶν ὄλεθρον ἢ φυγὴν ἐκ τῆϲδε γῆϲ.
Χο. οὐ τὸν πάντων θεῶν θεὸν πρόμον
   Ἅλιον· ἐπεὶ ἄθεοϲ ἄφιλοϲ ὅ τι πύματον
   ὀλοίμαν, φρόνηϲιν εἰ τάνδʼ ἔχω.
   ἀλλὰ μοι δυϲμόρῳ γᾶ φθίνου-
   ϲα τρύχει καρδίαν, τάδʼ εἰ κακοῖϲ
   προϲάψει τοῖϲ πάλαι τὰ πρὸϲ ϲφῷν.
Οι. ὁ δʼ οὖν ἴτω, κεἰ χρή με παντελῶϲ θανεῖν,
   ἢ γῆϲ ἄτιμον τῆϲδʼ ἀπωϲθῆναι βίᾳ.
   τὸ γὰρ ϲόν, οὐ τὸ τοῦδʼ, ἐποικτίρω ϲτόμα
   ἐλεινόν· οὗτοϲ δʼ ἔνθʼ ἂν ᾖ ϲτυγήϲεται.
Κρ. ϲτυγνὸϲ μὲν εἴκων δῆλοϲ εἶ, βαρὺϲ δʼ ὅταν
   θυμοῦ περάϲῃϲ. αἱ δὲ τοιαῦται φύϲειϲ
   αὑταῖϲ δικαίωϲ εἰϲὶν ἄλγιϲται φέρειν.
Οι.    οὔκουν μʼ ἐάϲειϲ κἀκτὸϲ εἶ;
Κρ. πορεύϲομαι,
ϲοῦ μὲν τυχὼν ἀγνῶτοϲ, ἐν δὲ τοῖϲδε ϲῶϲ.[
ἀντ.
Χο. γύναι, τί μέλλειϲ κομί-
   ζειν δόμων τόνδʼ ἔϲω;
Ιο. μαθοῦϲά γʼ ἥτιϲ ἡ τύχη.
Χο. δόκηϲιϲ ἀγνὼϲ λόγων
   ἦλθε, δάπτει δὲ καὶ τὸ μὴ ʼνδικον.
Ιο.    ἀμφοῖν ἀπʼ αὐτοῖν;
Χο. ναίχι.
Ιο. καὶ τίϲ ἦν λόγοϲ;
Χο. ἅλιϲ ἔμοιγʼ, ἅλιϲ, γᾶϲ προνοουμένῳ
   φαίνεται, ἔνθʼ ἔληξεν, αὐτοῦ μένειν.
Οι. ὁρᾷϲ ἵνʼ ἥκειϲ, ἀγαθὸϲ ὢν γνώμην ἀνήρ,
   τοὐμὸν παριεὶϲ καὶ καταμβλύνων κέαρ;

Χο. ὦναξ, εἶπον μὲν οὐχ ἅπαξ μόνον,
   ἴϲθι δὲ παραφρόνιμον, ἄπορον ἐπὶ φρόνιμα
   πεφάνθαι μʼ ἄν, εἴ ϲʼ ἐνοϲφιζόμαν,
   ὅϲ γʼ ἐμὰν γᾶν φίλαν ἐν πόνοιϲ
   ἀλύουϲαν κατʼ ὀρθὸν οὔριϲαϲ,
   τανῦν δʼ εὔπομποϲ αὖ γένοιο.
Ιο. πρὸϲ θεῶν δίδαξον κἄμʼ, ἄναξ, ὅτου ποτὲ
   μῆνιν τοϲήνδε πράγματοϲ ϲτήϲαϲ ἔχειϲ.
Οι. ἐρῶ· ϲὲ γὰρ τῶνδʼ ἐϲ πλέον, γύναι, ϲέβω·
   Κρέοντοϲ, οἷά μοι βεβουλευκὼϲ ἔχει.
Ιο. λέγʼ, εἰ ϲαφῶϲ τὸ νεῖκοϲ ἐγκαλῶν ἐρεῖϲ.
Οι. φονέα με φηϲὶ Λαΐου καθεϲτάναι.
Ιο. αὐτὸϲ ξυνειδώϲ, ἢ μαθὼν ἄλλου πάρα;
Οι. μάντιν μὲν οὖν κακοῦργον ἐϲπέμψαϲ, ἐπεὶ
   τό γʼ εἰϲ ἑαυτὸν πᾶν ἐλευθεροῖ ϲτόμα.
Ιο. ϲύ νυν, ἀφεὶϲ ϲεαυτὸν ὧν λέγειϲ πέρι,
   ἐμοῦ ʼπάκουϲον καὶ μάθʼ οὕνεκʼ ἔϲτι ϲοι
   βρότειον οὐδὲν μαντικῆϲ ἔχον τέχνηϲ.
   φανῶ δέ ϲοι ϲημεῖα τῶνδε ϲύντομα.
χρηϲμὸϲ γὰρ ἦλθε Λαΐῳ ποτʼ, οὐκ ἐρῶ
   Φοίβου γʼ ἀπʼ αὐτοῦ, τῶν δʼ ὑπηρετῶν ἄπο,
   ὡϲ αὐτὸν ἥξοι μοῖρα πρὸϲ παιδὸϲ θανεῖν,
   ὅϲτιϲ γένοιτʼ ἐμοῦ τε κἀκείνου πάρα.
   καὶ τὸν μέν, ὥϲπερ γʼ ἡ φάτιϲ, ξένοι ποτὲ
   λῃϲταὶ φονεύουϲʼ ἐν τριπλαῖϲ ἁμαξιτοῖϲ·
   παιδὸϲ δὲ βλάϲταϲ οὐ διέϲχον ἡμέραι
   τρεῖϲ, καί νιν ἄρθρα κεῖνοϲ ἐνζεύξαϲ ποδοῖν
   ἔρριψεν ἄλλων χερϲὶν εἰϲ ἄβατον ὄροϲ.
   κἀνταῦθʼ Ἀπόλλων οὔτʼ ἐκεῖνον ἤνυϲεν
   φονέα γενέϲθαι πατρὸϲ οὔτε Λάιον
   τὸ δεινὸν οὑφοβεῖτο πρὸϲ παιδὸϲ παθεῖν.
τοιαῦτα φῆμαι μαντικαὶ διώριϲαν,
   ὧν ἐντρέπου ϲὺ μηδέν· ὧν γὰρ ἂν θεὸϲ
   χρείαν ἐρευνᾷ ῥᾳδίωϲ αὐτὸϲ φανεῖ.
Οι. οἷόν μʼ ἀκούϲαντʼ ἀρτίωϲ ἔχει, γύναι,
   ψυχῆϲ πλάνημα κἀνακίνηϲιϲ φρενῶν.
Ιο. ποίαϲ μερίμνηϲ τοῦθʼ ὑποϲτραφεὶϲ λέγειϲ;

Οι. ἔδοξʼ ἀκοῦϲαι ϲοῦ τόδʼ, ὡϲ ὁ Λάιοϲ
   καταϲφαγείη πρὸϲ τριπλαῖϲ ἁμαξιτοῖϲ.
Ιο. ηὐδᾶτο γὰρ ταῦτʼ οὐδέ πω λήξαντʼ ἔχει.
Οι. καὶ ποῦ ʼϲθʼ ὁ χῶροϲ οὗτοϲ οὗ τόδʼ ἦν πάθοϲ;
Ιο. Φωκὶϲ μὲν ἡ γῆ κλῄζεται, ϲχιϲτὴ δʼ ὁδὸϲ
   ἐϲ ταὐτὸ Δελφῶν κἀπὸ Δαυλίαϲ ἄγει.
Οι. καὶ τίϲ χρόνοϲ τοῖϲδʼ ἐϲτὶν οὑξεληλυθώϲ;
Ιο. ϲχεδόν τι πρόϲθεν ἢ ϲὺ τῆϲδʼ ἔχων χθονὸϲ
   ἀρχὴν ἐφαίνου τοῦτʼ ἐκηρύχθη πόλει.
Οι. ὦ Ζεῦ, τί μου δρᾶϲαι βεβούλευϲαι πέρι;
Ιο. τί δʼ ἐϲτί ϲοι τοῦτʼ, Οἰδίπουϲ, ἐνθύμιον;
Οι. μήπω μʼ ἐρώτα· τὸν δὲ Λάιον φύϲιν
   τίνʼ εἷρπε φράζε, τίνα δʼ ἀκμὴν ἥβηϲ ἔχων.
Ιο. μέλαϲ, χνοάζων ἄρτι λευκανθὲϲ κάρα.
   μορφῆϲ δὲ τῆϲ ϲῆϲ οὐκ ἀπεϲτάτει πολύ.
Οι. οἴμοι τάλαϲ· ἔοικʼ ἐμαυτὸν εἰϲ ἀρὰϲ
   δεινὰϲ προβάλλων ἀρτίωϲ οὐκ εἰδέναι.
Ιο. πῶϲ φήϲ; ὀκνῶ τοι πρὸϲ ϲʼ ἀποϲκοποῦϲʼ, ἄναξ.
Οι. δεινῶϲ ἀθυμῶ μὴ βλέπων ὁ μάντιϲ ᾖ.
   δείξειϲ δὲ μᾶλλον, ἢν ἓν ἐξείπῃϲ ἔτι.
Ιο. καὶ μὴν ὀκνῶ μέν, ἃ δʼ ἂν ἔρῃ μαθοῦϲʼ ἐρῶ.
Οι. πότερον ἐχώρει βαιόϲ, ἢ πολλοὺϲ ἔχων
   ἄνδραϲ λοχίταϲ, οἷʼ ἀνὴρ ἀρχηγέτηϲ;
Ιο. πέντʼ ἦϲαν οἱ ξύμπαντεϲ, ἐν δʼ αὐτοῖϲιν ἦν
   κῆρυξ· ἀπήνη δʼ ἦγε Λάιον μία.
Οι. αἰαῖ, τάδʼ ἤδη διαφανῆ· τίϲ ἦν ποτε
   ὁ τούϲδε λέξαϲ τοὺϲ λόγουϲ ὑμῖν, γύναι;
Ιο. οἰκεύϲ τιϲ, ὅϲπερ ἵκετʼ ἐκϲωθεὶϲ μόνοϲ.
Οι. ἦ κἀν δόμοιϲι τυγχάνει τανῦν παρών;
Ιο. οὐ δῆτʼ· ἀφʼ οὗ γὰρ κεῖθεν ἦλθε καὶ κράτη
   ϲέ τʼ εἶδʼ ἔχοντα Λάιόν τʼ ὀλωλότα,
   ἐξικέτευϲε τῆϲ ἐμῆϲ χειρὸϲ θιγὼν
   ἀγρούϲ ϲφε πέμψαι κἀπὶ ποιμνίων νομάϲ,
   ὡϲ πλεῖϲτον εἴη τοῦδʼ ἄποπτοϲ ἄϲτεωϲ.
   κἄπεμψʼ ἐγώ νιν· ἄξιοϲ γάρ, οἷʼ ἀνὴρ
   δοῦλοϲ, φέρειν ἦν τῆϲδε καὶ μείζω χάριν.
Οι. πῶϲ ἂν μόλοι δῆθʼ ἡμὶν ἐν τάχει πάλιν;
Ιο. πάρεϲτιν. ἀλλὰ πρὸϲ τί τοῦτʼ ἐφίεϲαι;

Οι. δέδοικʼ ἐμαυτόν, ὦ γύναι, μὴ πόλλʼ ἄγαν
   εἰρημένʼ ᾖ μοι διʼ ἅ νιν εἰϲιδεῖν θέλω.
Ιο. ἀλλʼ ἵξεται μέν· ἀξία δέ που μαθεῖν
   κἀγὼ τά γʼ ἐν ϲοὶ δυϲφόρωϲ ἔχοντʼ, ἄναξ.
Οι. κοὐ μὴ ϲτερηθῇϲ γʼ ἐϲ τοϲοῦτον ἐλπίδων
   ἐμοῦ βεβῶτοϲ. τῷ γὰρ ἂν καὶ κρείϲϲονι
   λέξαιμʼ ἂν ἢ ϲοὶ διὰ τύχηϲ τοιᾶϲδʼ ἰών;
ἐμοὶ πατὴρ μὲν Πόλυβοϲ ἦν Κορίνθιοϲ,
   μήτηρ δὲ Μερόπη Δωρίϲ. ἠγόμην δʼ ἀνὴρ
   ἀϲτῶν μέγιϲτοϲ τῶν ἐκεῖ, πρίν μοι τύχη
   τοιάδʼ ἐπέϲτη, θαυμάϲαι μὲν ἀξία,
   ϲπουδῆϲ γε μέντοι τῆϲ ἐμῆϲ οὐκ ἀξία.
   ἀνὴρ γὰρ ἐν δείπνοιϲ μʼ ὑπερπληϲθεὶϲ μέθηϲ
   καλεῖ παρʼ οἴνῳ πλαϲτὸϲ ὡϲ εἴην πατρί.
   κἀγὼ βαρυνθεὶϲ τὴν μὲν οὖϲαν ἡμέραν
   μόλιϲ κατέϲχον, θἠτέρᾳ δʼ ἰὼν πέλαϲ
   μητρὸϲ πατρόϲ τʼ ἤλεγχον· οἱ δὲ δυϲφόρωϲ
   τοὔνειδοϲ ἦγον τῷ μεθέντι τὸν λόγον.
   κἀγὼ τὰ μὲν κείνοιν ἐτερπόμην, ὅμωϲ δʼ
   ἔκνιζέ μʼ ἀεὶ τοῦθʼ· ὑφεῖρπε γὰρ πολύ.
   λάθρᾳ δὲ μητρὸϲ καὶ πατρὸϲ πορεύομαι
   Πυθώδε, καί μʼ ὁ Φοῖβοϲ ὧν μὲν ἱκόμην
   ἄτιμον ἐξέπεμψεν, ἄλλα δʼ ἀθλίῳ
   καὶ δεινὰ καὶ δύϲτηνα προὐφάνη λέγων,
   ὡϲ μητρὶ μὲν χρείη με μειχθῆναι, γένοϲ δʼ
   ἄτλητον ἀνθρώποιϲι δηλώϲοιμʼ ὁρᾶν,
   φονεὺϲ δʼ ἐϲοίμην τοῦ φυτεύϲαντοϲ πατρόϲ.
κἀγὼ ʼπακούϲαϲ ταῦτα τὴν Κορινθίαν
   ἄϲτροιϲ τὸ λοιπὸν τεκμαρούμενοϲ χθόνα
   ἔφευγον, ἔνθα μήποτʼ ὀψοίμην κακῶν
   χρηϲμῶν ὀνείδη τῶν ἐμῶν τελούμενα.
   ϲτείχων δʼ ἱκνοῦμαι τούϲδε τοὺϲ χώρουϲ ἐν οἷϲ
   ϲὺ τὸν τύραννον τοῦτον ὄλλυϲθαι λέγειϲ.
   καί ϲοι, γύναι, τἀληθὲϲ ἐξερῶ. τριπλῆϲ
   ὅτʼ ἦ κελεύθου τῆϲδʼ ὁδοιπορῶν πέλαϲ,
   ἐνταῦθά μοι κῆρυξ τε κἀπὶ πωλικῆϲ
   ἀνὴρ ἀπήνηϲ ἐμβεβώϲ, οἷον ϲὺ φήϲ,
   ξυνηντίαζον· κἀξ ὁδοῦ μʼ ὅ θʼ ἡγεμὼν
   αὐτόϲ θʼ ὁ πρέϲβυϲ πρὸϲ βίαν ἠλαυνέτην.

   κἀγὼ τὸν ἐκτρέποντα, τὸν τροχηλάτην,
   παίω διʼ ὀργῆϲ· καί μʼ ὁ πρέϲβυϲ, ὡϲ ὁρᾷ,
   ὄχουϲ παραϲτείχοντα τηρήϲαϲ, μέϲον
   κάρα διπλοῖϲ κέντροιϲί μου καθίκετο.
   οὐ μὴν ἴϲην γʼ ἔτειϲεν, ἀλλὰ ϲυντόμωϲ
   ϲκήπτρῳ τυπεὶϲ ἐκ τῆϲδε χειρὸϲ ὕπτιοϲ
   μέϲηϲ ἀπήνηϲ εὐθὺϲ ἐκκυλίνδεται·
   κτείνω δὲ τοὺϲ ξύμπανταϲ. εἰ δὲ τῷ ξένῳ
   τούτῳ προϲήκει Λαΐῳ τι ϲυγγενέϲ,
   τίϲ τοῦδέ γʼ ἀνδρὸϲ νῦν ἂν ἀθλιώτεροϲ,
   τίϲ ἐχθροδαίμων μᾶλλον ἂν γένοιτʼ ἀνήρ,
   ὃν μὴ ξένων ἔξεϲτι μηδʼ ἀϲτῶν τινι
   δόμοιϲ δέχεϲθαι, μηδὲ προϲφωνεῖν τινα,
   ὠθεῖν δʼ ἀπʼ οἴκων; καὶ τάδʼ οὔτιϲ ἄλλοϲ ἦν
   ἢ ʼγὼ ʼπʼ ἐμαυτῷ τάϲδʼ ἀρὰϲ ὁ προϲτιθείϲ.
   λέχη δὲ τοῦ θανόντοϲ ἐν χεροῖν ἐμαῖν
   χραίνω, διʼ ὧνπερ ὤλετʼ. ἆρʼ ἔφυν κακόϲ;
   ἆρʼ οὐχὶ πᾶϲ ἄναγνοϲ; εἴ με χρὴ φυγεῖν,
   καί μοι φυγόντι μἤϲτι τοὺϲ ἐμοὺϲ ἰδεῖν
   μηδʼ ἐμβατεῦϲαι πατρίδοϲ, ἢ γάμοιϲ με δεῖ
   μητρόϲ ζυγῆναι καὶ πατέρα κατακτανεῖν
   Πόλυβον, ὃϲ ἐξέθρεψε κἀξέφυϲέ με.
   ἆρʼ οὐκ ἀπʼ ὠμοῦ ταῦτα δαίμονόϲ τιϲ ἂν
   κρίνων ἐπ' ἀνδρὶ τῷδʼ ἂν ὀρθοίη λόγον;
   μὴ δῆτα μὴ δῆτʼ, ὦ θεῶν ἁγνὸν ϲέβαϲ,
   ἴδοιμι ταύτην ἡμέραν, ἀλλʼ ἐκ βροτῶν
   βαίην ἄφαντοϲ πρόϲθεν ἢ τοιάνδʼ ἰδεῖν
   κηλῖδʼ ἐμαυτῷ ϲυμφορᾶϲ ἀφιγμένην.
Χο. ἡμῖν μέν, ὦναξ, ταῦτʼ ὀκνήρ'· ἕωϲ δʼ ἂν οὖν
   πρὸϲ τοῦ παρόντοϲ ἐκμάθῃϲ, ἔχ' ἐλπίδα.
Οι. καὶ μὴν τοϲοῦτόν γʼ ἐϲτί μοι τῆϲ ἐλπίδοϲ,
   τὸν ἄνδρα τὸν βοτῆρα προϲμεῖναι μόνον.
Ιο. πεφαϲμένου δὲ τίϲ ποθʼ ἡ προθυμία;
Οι. ἐγὼ διδάξω ϲʼ· ἢν γὰρ εὑρεθῇ λέγων
   ϲοὶ ταὔτʼ, ἔγωγʼ ἂν ἐκπεφευγοίην πάθοϲ.
Ιο. ποῖον δέ μου περιϲϲὸν ἤκουϲαϲ λόγον;
Οι. λῃϲτὰϲ ἔφαϲκεϲ αὐτὸν ἄνδραϲ ἐννέπειν

   ὥϲ νιν κατακτείνειαν. εἰ μὲν οὖν ἔτι
   λέξει τὸν αὐτὸν ἀριθμόν, οὐκ ἐγὼ ʼκτανον·
   οὐ γὰρ γένοιτʼ ἂν εἷϲ γε τοῖϲ πολλοῖϲ ἴϲοϲ·
   εἰ δʼ ἄνδρ' ἕνʼ οἰόζωνον αὐδήϲει ϲαφῶϲ,
   τοῦτʼ ἐϲτὶν ἤδη τοὔργον εἰϲ ἐμὲ ῥέπον.
Ιο. ἀλλʼ ὡϲ φανέν γε τοὔποϲ ὧδʼ ἐπίϲταϲο,
   κοὐκ ἔϲτιν αὐτῷ τοῦτό γʼ ἐκβαλεῖν πάλιν·
   πόλιϲ γὰρ ἤκουϲʼ, οὐκ ἐγὼ μόνη, τάδε.
   εἰ δʼ οὖν τι κἀκτρέποιτο τοῦ πρόϲθεν λόγου,
   οὔτοι ποτʼ, ὦναξ, τόν γε Λαΐου φόνον
   φανεῖ δικαίωϲ ὀρθόν, ὅν γε Λοξίαϲ
   διεῖπε χρῆναι παιδὸϲ ἐξ ἐμοῦ θανείν.
   καίτοι νιν οὐ κεῖνόϲ γʼ ὁ δύϲτηνόϲ ποτε
   κατέκτανʼ, ἀλλʼ αὐτὸϲ πάροιθεν ὤλετο.
   ὥϲτʼ οὐχὶ μαντείαϲ γʼ ἂν οὔτε τῇδʼ ἐγὼ
   βλέψαιμʼ ἂν οὕνεκ' οὔτε τῇδʼ ἂν ὕϲτερον.
Οι. καλῶϲ νομίζειϲ. ἀλλʼ ὅμωϲ τὸν ἐργάτην
   πέμψον τινὰ ϲτελοῦντα μηδὲ τοῦτʼ ἀφῇϲ.
Ιο. πέμψω ταχύναϲʼ. ἀλλʼ ἴωμεν ἐϲ δόμουϲ.
   οὐδὲν γὰρ ἂν πράξαιμʼ ἂν ὧν οὐ ϲοὶ φίλον.
[ϲτρ. α
Χο. εἴ μοι ξυνείη φέροντι μοῖρα τὰν
   εὔϲεπτον ἁγνείαν λόγων
   ἔργων τε πάντων, ὧν νόμοι πρόκεινται
   ὑψίποδεϲ, οὐρανίᾳ ʼν
   αἰθέρι τεκνωθέντεϲ, ὧν Ὄλυμποϲ
   πατὴρ μόνοϲ, οὐδέ νιν
   θνατὰ φύϲιϲ ἀνέρων
   ἔτικτεν, οὐδὲ μήποτε λά-
   θα κατακοιμάϲῃ·
   μέγαϲ ἐν τούτοιϲ θεόϲ, οὐδὲ γηράϲκει.
[ἀντ. α
   ὕβριϲ φυτεύει τύραννον· ὕβριϲ, εἰ
   πολλῶν ὑπερπληϲθῇ μάταν,
   ἃ μὴ ʼπίκαιρα μηδὲ ϲυμφέροντα,
   ἀκρότατα γεῖϲʼ ἀναβᾶϲʼ
   ἀπότομον ὤρουϲεν εἰϲ ἀνάγκαν
   ἔνθʼ οὐ ποδὶ χρηϲίμῳ

   χρῆται. τὸ καλῶϲ δʼ ἔχον
   πόλει πάλαιϲμα μήποτε λῦ-
   ϲαι θεὸν αἰτοῦμαι.
   θεὸν οὐ λήξω ποτὲ προϲτάταν ἴϲχων.
[ϲτρ. β
   εἰ δέ τιϲ ὑπέροπτα χερϲὶν
   ἢ λόγῳ πορεύεται,
   Δίκαϲ ἀφόβητοϲ, οὐδὲ
   δαιμόνων ἕδη ϲέβων,
   κακά νιν ἕλοιτο μοῖρα,
   δυϲπότμου χάριν χλιδᾶϲ,
   εἰ μὴ τὸ κέρδοϲ κερδανεῖ δικαίωϲ
   καὶ τῶν ἀϲέπτων ἔρξεται,
   ἢ τῶν ἀθίκτων θίξεται ματᾴζων.
   τίϲ ἔτι ποτʼ ἐν τοῖϲδʼ ἀνὴρ θυμοῦ βέλη
   τεύξεται ψυχᾶϲ ἀμύνων;
   εἰ γὰρ αἱ τοιαίδε πράξειϲ τίμιαι,
   τί δεῖ με χορεύειν;
[ἀντ. β
   οὐκέτι τὸν ἄθικτον εἶμι
   γᾶϲ ἐπ' ὀμφαλὸν ϲέβων,
   οὐδʼ ἐϲ τὸν Ἀβαῖϲι ναόν,
   οὐδὲ τὰν Ὀλυμπίαν,
   εἰ μὴ τάδε χειρόδεικτα
   πᾶϲιν ἁρμόϲει βροτοῖϲ.
   ἀλλʼ, ὦ κρατύνων, εἴπερ ὄρθʼ ἀκούειϲ,
   Ζεῦ, πάντʼ ἀνάϲϲων, μὴ λάθοι
   ϲὲ τάν τε ϲὰν ἀθάνατον αἰὲν ἀρχάν.
   φθίνοντα γὰρ Λαΐου
   θέϲφατʼ ἐξαιροῦϲιν ἤδη,
   κοὐδαμοῦ τιμαῖϲ Ἀπόλλων ἐμφανήϲ·
   ἔρρει δὲ τὰ θεῖα.
Ιο. χώραϲ ἄνακτεϲ, δόξα μοι παρεϲτάθη
   ναοὺϲ ἱκέϲθαι δαιμόνων, τάδʼ ἐν χεροῖν
   ϲτέφη λαβούϲῃ κἀπιθυμιάματα.
   ὑψοῦ γὰρ αἴρει θυμὸν Οἰδίπουϲ ἄγαν

   λύπαιϲι παντοίαιϲιν· οὐδʼ ὁποῖʼ ἀνὴρ
   ἔννουϲ τὰ καινὰ τοῖϲ πάλαι τεκμαίρεται,
   ἀλλʼ ἐϲτὶ τοῦ λέγοντοϲ, ἢν φόβουϲ λέγῃ.
   ὅτʼ οὖν παραινοῦϲʼ οὐδὲν ἐϲ πλέον ποῶ,
   πρὸϲ ϲʼ, ὦ Λύκειʼ Ἄπολλον, ἄγχιϲτοϲ γὰρ εἶ,
   ἱκέτιϲ ἀφῖγμαι τοῖϲδε ϲὺν κατεύγμαϲιν,
   ὅπωϲ λύϲιν τινʼ ἡμὶν εὐαγῆ πόρῃϲ·
   ὡϲ νῦν ὀκνοῦμεν πάντεϲ ἐκπεπληγμένον
   κεῖνον βλέποντεϲ ὡϲ κυβερνήτην νεώϲ.
ΑΓΓΕΛΟϹ ἆρʼ ἂν παρ' ὑμῶν, ὦ ξένοι, μάθοιμʼ ὅπου
   τὰ τοῦ τυράννου δώματʼ ἐϲτὶν Οἰδίπου;
   μάλιϲτα δʼ αὐτὸν εἴπατʼ εἰ κάτιϲθʼ ὅπου.
Χο. ϲτέγαι μὲν αἵδε, καὐτὸϲ ἔνδον, ὦ ξένε·
   γυνὴ δὲ μήτηρ θʼ ἥδε τῶν κείνου τέκνων.
Αγ. ἀλλʼ ὀλβία τε καὶ ξὺν ὀλβίοιϲ ἀεὶ
   γένοιτʼ, ἐκείνου γʼ οὖϲα παντελὴϲ δάμαρ.
Ιο. αὔτωϲ δὲ καὶ ϲύ γʼ, ὦ ξένʼ· ἄξιοϲ γὰρ εἶ
   τῆϲ εὐεπείαϲ οὕνεκʼ. ἀλλὰ φράζʼ ὅτου
   χρῇζων ἀφῖξαι χὤτι ϲημῆναι θέλων.
Αγ. ἀγαθὰ δόμοιϲ τε καὶ πόϲει τῷ ϲῷ, γύναι.
Ιο. τὰ ποῖα ταῦτα; παρὰ τίνοϲ δʼ ἀφιγμένοϲ;
Αγ. ἐκ τῆϲ Κορίνθου. τὸ δʼ ἔποϲ οὑξερῶ—τάχα
   ἥδοιο μέν, πῶϲ δʼ οὐκ ἄν; ἀϲχάλλοιϲ δʼ ἴϲωϲ.
Ιο. τί δʼ ἔϲτι; ποίαν δύναμιν ὧδʼ ἔχει διπλῆν;
Αγ. τύραννον αὐτὸν οὑπιχώριοι χθονὸϲ
   τῆϲ Ἰϲθμίαϲ ϲτήϲουϲιν, ὡϲ ηὐδᾶτʼ ἐκεῖ.
Ιο. τί δʼ; οὐχ ὁ πρέϲβυϲ Πόλυβοϲ ἐγκρατὴϲ ἔτι;
Αγ. οὐ δῆτʼ, ἐπεί νιν θάνατοϲ ἐν τάφοιϲ ἔχει.
Ιο. πῶϲ εἶπαϲ; ἦ τέθνηκε <ν Οἰδίπου πατήρ>;
Αγ. εἰ μὴ λέγω τἀληθέϲ, ἀξιῶ θανεῖν.
Ιο. ὦ πρόϲπολʼ, οὐχὶ δεϲπότῃ τάδʼ ὡϲ τάχοϲ
   μολοῦϲα λέξειϲ; ὦ θεῶν μαντεύματα,
   ἵνʼ ἐϲτέ. τοῦτον Οἰδίπουϲ πάλαι τρέμων
   τὸν ἄνδρ' ἔφευγε μὴ κτάνοι· καὶ νῦν ὅδε
   πρὸϲ τῆϲ τύχηϲ ὄλωλεν οὐδὲ τοῦδʼ ὕπο.
Οι. ὦ φίλτατον γυναικὸϲ Ἰοκάϲτηϲ κάρα,
   τί μʼ ἐξεπέμψω δεῦρο τῶνδε δωμάτων;
Ιο. ἄκουε τἀνδρὸϲ τοῦδε, καὶ ϲκόπει κλύων
   τὰ ϲέμνʼ ἵνʼ ἥκει τοῦ θεοῦ μαντεύματα.

Οι. οὗτοϲ δὲ τίϲ ποτʼ ἐϲτὶ καὶ τί μοι λέγει;
Ιο. ἐκ τῆϲ Κορίνθου, πατέρα τὸν ϲὸν ἀγγελῶν
   ὡϲ οὐκέτʼ ὄντα Πόλυβον, ἀλλʼ ὀλωλότα.
Οι. τί φήϲ, ξένʼ; αὐτόϲ μοι ϲὺ ϲημήναϲ γενοῦ.
Αγ. εἰ τοῦτο πρῶτον δεῖ μʼ ἀπαγγεῖλαι ϲαφῶϲ,
   εὖ ἴϲθʼ ἐκεῖνον θανάϲιμον βεβηκότα.
Οι. πότερα δόλοιϲιν, ἢ νόϲου ξυναλλαγῇ;
Αγ. ϲμικρὰ παλαιὰ ϲώματʼ εὐνάζει ῥοπή.
Οι. νόϲοιϲ ὁ τλήμων, ὡϲ ἔοικεν, ἔφθιτο.
Αγ. καὶ τῷ μακρῷ γε ϲυμμετρούμενοϲ χρόνῳ.
Οι. φεῦ φεῦ, τί δῆτʼ ἄν, ὦ γύναι, ϲκοποῖτό τιϲ
   τὴν Πυθόμαντιν ἑϲτίαν, ἢ τοὺϲ ἄνω
   κλάζονταϲ ὄρνειϲ, ὧν ὑφʼ ἡγητῶν ἐγὼ
   κτανεῖν ἔμελλον πατέρα τὸν ἐμόν; ὁ δὲ θανὼν
   κεύθει κάτω δὴ γῆϲ· ἐγὼ δʼ ὅδʼ ἐνθάδε
   ἄψαυϲτοϲ ἔγχουϲ, εἴ τι μὴ τὠμῷ πόθῳ
   κατέφθιθʼ· οὕτω δʼ ἂν θανὼν εἴη ʼξ ἐμοῦ.
   τὰ δʼ οὖν παρόντα ϲυλλαβὼν θεϲπίϲματα
   κεῖται παρ' Ἅιδῃ Πόλυβοϲ ἄξιʼ οὐδενόϲ.
Ιο. οὔκουν ἐγώ ϲοι ταῦτα προὔλεγον πάλαι;
Οι. ηὔδαϲ· ἐγὼ δὲ τῷ φόβῳ παρηγόμην.
Ιο. μή νυν ἔτʼ αὐτῶν μηδὲν ἐϲ θυμὸν βάλῃϲ.
Οι. καὶ πῶϲ τὸ μητρὸϲ λέκτρον οὐκ ὀκνεῖν με δεῖ;
Ιο. τί δʼ ἂν φοβοῖτʼ ἄνθρωποϲ ᾧ τὰ τῆϲ τύχηϲ
   κρατεῖ, πρόνοια δʼ ἐϲτὶν οὐδενὸϲ ϲαφήϲ;
   εἰκῆ κράτιϲτον ζῆν, ὅπωϲ δύναιτό τιϲ.
   ϲὺ δʼ ἐϲ τὰ μητρὸϲ μὴ φοβοῦ νυμφεύματα·
   πολλοὶ γὰρ ἤδη κἀν ὀνείραϲιν βροτῶν
   μητρὶ ξυνηυνάϲθηϲαν. ἀλλὰ ταῦθʼ ὅτῳ
   παρ' οὐδέν ἐϲτι, ῥᾷϲτα τὸν βίον φέρει.
Οι. καλῶϲ ἅπαντα ταῦτʼ ἂν ἐξείρητό ϲοι,
   εἰ μὴ ʼκύρει ζῶϲʼ ἡ τεκοῦϲα· νῦν δʼ ἐπεὶ
   ζῇ, πᾶϲʼ ἀνάγκη, κεἰ καλῶϲ λέγειϲ, ὀκνεῖν.
Ιο. καὶ μὴν μέγαϲ <γʼ> ὀφθαλμὸϲ οἱ πατρὸϲ τάφοι.
Οι. μέγαϲ, ξυνίημʼ· ἀλλὰ τῆϲ ζώϲηϲ φόβοϲ.
Αγ. ποίαϲ δὲ καὶ γυναικὸϲ ἐκφοβεῖϲθʼ ὕπερ;
Οι. Μερόπηϲ, γεραιέ, Πόλυβοϲ ἧϲ ᾤκει μέτα.
Αγ. τί δʼ ἔϲτʼ ἐκείνηϲ ὑμὶν ἐϲ φόβον φέρον;
Οι. θεήλατον μάντευμα δεινόν, ὦ ξένε.

Αγ. ἦ ῥητόν; ἢ οὐ θεμιϲτὸν ἄλλον εἰδέναι;
Οι. μάλιϲτά γʼ· εἶπε γάρ με Λοξίαϲ ποτὲ
   χρῆναι μιγῆναι μητρὶ τἠμαυτοῦ, τό τε
   πατρῷον αἷμα χερϲὶ ταῖϲ ἐμαῖϲ ἐλεῖν.
   ὧν οὕνεχ' ἡ Κόρινθοϲ ἐξ ἐμοῦ πάλαι
   μακρὰν ἀπῳκεῖτʼ· εὐτυχῶϲ μέν, ἀλλʼ ὅμωϲ
   τὰ τῶν τεκόντων ὄμμαθʼ ἥδιϲτον βλέπειν.
Αγ. ἦ γὰρ τάδʼ ὀκνῶν κεῖθεν ἦϲθʼ ἀπόπτολιϲ;
Οι. πατρόϲ γε χρῇζων μὴ φονεὺϲ εἶναι, γέρον.
Αγ. τί δῆτʼ ἐγὼ οὐχὶ τοῦδε τοῦ φόβου ϲʼ, ἄναξ,
   ἐπείπερ εὔνουϲ ἦλθον, ἐξελυϲάμην;
Οι. καὶ μὴν χάριν γʼ ἂν ἀξίαν λάβοιϲ ἐμοῦ.
Αγ. καὶ μὴν μάλιϲτα τοῦτʼ ἀφικόμην, ὅπωϲ
   ϲοῦ πρὸϲ δόμουϲ ἐλθόντοϲ εὖ πράξαιμί τι.
Οι. ἀλλʼ οὔποτʼ εἶμι τοῖϲ φυτεύϲαϲίν γʼ ὁμοῦ.
Αγ. ὦ παῖ, καλῶϲ εἶ δῆλοϲ οὐκ εἰδὼϲ τί δρᾷϲ.
Οι. πῶϲ, ὦ γεραιέ; πρὸϲ θεῶν δίδαϲκέ με.
Αγ. εἰ τῶνδε φεύγειϲ οὕνεκ' εἰϲ οἴκουϲ μολεῖν.
Οι. ταρβῶν γε μή μοι Φοῖβοϲ ἐξέλθῃ ϲαφήϲ.
Αγ. ἦ μὴ μίαϲμα τῶν φυτευϲάντων λάβῃϲ;
Οι. τοῦτʼ αὐτό, πρέϲβυ, τοῦτό μʼ εἰϲαεὶ φοβεῖ.
Αγ. ἆρ' οἶϲθα δῆτα πρὸϲ δίκηϲ οὐδὲν τρέμων;
Οι. πῶϲ δʼ οὐχί, παῖϲ γʼ εἰ τῶνδε γεννητῶν ἔφυν;
Αγ. ὁθούνεκ' ἦν ϲοι Πόλυβοϲ οὐδὲν ἐν γένει.
Οι. πῶϲ εἶπαϲ; οὐ γὰρ Πόλυβοϲ ἐξέφυϲέ με;
Αγ. οὐ μᾶλλον οὐδὲν τοῦδε τἀνδρόϲ, ἀλλʼ ἴϲον.
Οι. καὶ πῶϲ ὁ φύϲαϲ ἐξ ἴϲου τῷ μηδενί;
Αγ. ἀλλʼ οὔ ϲʼ ἐγείνατʼ οὔτʼ ἐκεῖνοϲ οὔτʼ ἐγώ.
Οι. ἀλλʼ ἀντὶ τοῦ δὴ παῖδά μʼ ὠνομάζετο;
Αγ. δῶρόν ποτʼ, ἴϲθι, τῶν ἐμῶν χειρῶν λαβών.
Οι. κᾆθʼ ὧδʼ ἀπʼ ἄλληϲ χειρὸϲ ἔϲτερξεν μέγα;
Αγ. ἡ γὰρ πρὶν αὐτὸν ἐξέπειϲʼ ἀπαιδία.
Οι. ϲὺ δʼ ἐμπολήϲαϲ ἢ τυχών μʼ αὐτῷ δίδωϲ;
Αγ. εὑρὼν ναπαίαιϲ ἐν Κιθαιρῶνοϲ πτυχαῖϲ.
Οι. ὡδοιπόρειϲ δὲ πρὸϲ τί τούϲδε τοὺϲ τόπουϲ;
Αγ. ἐνταῦθʼ ὀρείοιϲ ποιμνίοιϲ ἐπεϲτάτουν.
Οι. ποιμὴν γὰρ ἦϲθα κἀπὶ θητείᾳ πλάνηϲ;

Αγ. ϲοῦ δʼ, ὦ τέκνον, ϲωτήρ γε τῷ τότʼ ἐν χρόνῳ.
Οι. τί δʼ ἄλγοϲ ἴϲχοντʼ ἐν χεροῖν με λαμβάνειϲ;
Αγ. ποδῶν ἂν ἄρθρα μαρτυρήϲειεν τὰ ϲά.
Οι. οἴμοι, τί τοῦτʼ ἀρχαῖον ἐννέπειϲ κακόν;
Αγ. λύω ϲʼ ἔχοντα διατόρουϲ ποδοῖν ἀκμάϲ.
Οι. δεινόν γʼ ὄνειδοϲ ϲπαργάνων ἀνειλόμην.
Αγ. ὥϲτʼ ὠνομάϲθηϲ ἐκ τύχηϲ ταύτηϲ ὃϲ εἶ.
Οι. ὦ πρὸϲ θεῶν, πρὸϲ μητρόϲ, ἢ πατρόϲ; φράϲον.
Αγ. οὐκ οἶδʼ· ὁ δοὺϲ δὲ ταῦτʼ ἐμοῦ λῷον φρονεῖ.
Οι. ἦ γὰρ παρ' ἄλλου μʼ ἔλαβεϲ οὐδʼ αὐτὸϲ τυχών;
Αγ. οὔκ, ἀλλὰ ποιμὴν ἄλλοϲ ἐκδίδωϲί μοι.
Οι. τίϲ οὗτοϲ; ἦ κάτοιϲθα δηλῶϲαι λόγῳ;
Αγ. τῶν Λαΐου δήπου τιϲ ὠνομάζετο.
Οι. ἦ τοῦ τυράννου τῆϲδε γῆϲ πάλαι ποτέ;
Αγ. μάλιϲτα· τούτου τἀνδρὸϲ οὗτοϲ ἦν βοτήρ.
Οι. ἦ κἄϲτʼ ἔτι ζῶν οὗτοϲ, ὥϲτʼ ἰδεῖν ἐμέ;
Αγ. ὑμεῖϲ γʼ ἄριϲτʼ εἰδεῖτʼ ἂν οὑπιχώριοι.
Οι. ἔϲτιν τιϲ ὑμῶν τῶν παρεϲτώτων πέλαϲ,
   ὅϲτιϲ κάτοιδε τὸν βοτῆρʼ, ὃν ἐννέπει,
   εἴτʼ οὖν ἐπ' ἀγρῶν εἴτε κἀνθάδʼ εἰϲιδών;
   ϲημήναθʼ, ὡϲ ὁ καιρὸϲ ηὑρῆϲθαι τάδε.
Χο. οἶμαι μὲν οὐδένʼ ἄλλον ἢ τὸν ἐξ ἀγρῶν,
   ὃν κἀμάτευεϲ πρόϲθεν εἰϲιδεῖν· ἀτὰρ
   ἥδʼ ἂν τάδʼ οὐχ ἥκιϲτʼ ἂν Ἰοκάϲτη λέγοι.
Οι. γύναι, νοεῖϲ ἐκεῖνον, ὅντινʼ ἀρτίωϲ
   μολεῖν ἐφιέμεϲθα; τόνδʼ οὗτοϲ λέγει;
Ιο. τί δʼ ὅντινʼ εἶπε; μηδὲν ἐντραπῇϲ. μάτην
   ῥηθέντα βούλου μηδὲ μεμνῆϲθαι τάδε.
Οι. οὐκ ἂν γένοιτο τοῦθʼ, ὅπωϲ ἐγὼ λαβὼν
   ϲημεῖα τοιαῦτʼ οὐ φανῶ τοὐμὸν γένοϲ.
Ιο. μὴ πρὸϲ θεῶν, εἴπερ τι τοῦ ϲαυτοῦ βίου
   κήδῃ, ματεύϲῃϲ τοῦθʼ· ἅλιϲ νοϲοῦϲʼ ἐγώ.
Οι. θάρϲει· ϲὺ μὲν γὰρ οὐδʼ ἐὰν τρίτηϲ ἐγὼ
   μητρὸϲ φανῶ τρίδουλοϲ, ἐκφανῇ κακή.
Ιο. ὅμωϲ πιθοῦ μοι, λίϲϲομαι· μὴ δρᾶ τάδε.
Οι. οὐκ ἂν πιθοίμην μὴ οὐ τάδʼ ἐκμαθεῖν ϲαφῶϲ.
Ιο. καὶ μὴν φρονοῦϲά γʼ εὖ τὰ λῷϲτά ϲοι λέγω.
Οι. τὰ λῷϲτα τοίνυν ταῦτά μʼ ἀλγύνει πάλαι.
Ιο. ὦ δύϲποτμʼ, εἴθε μήποτε γνοίηϲ ὃϲ εἶ.

Οι. ἄξει τιϲ ἐλθὼν δεῦρο τὸνβοτῆρά μοι;
   ταύτην δʼ ἐᾶτε πλουϲίῳ χαίρειν γένει.
Ιο. ἰοὺ ἰού, δύϲτηνε· τοῦτο γάρ ϲʼ ἔχω
   μόνον προϲειπεῖν, ἄλλο δʼ οὔποθʼ ὕϲτερον.
Χο. τί ποτε βέβηκεν, Οἰδίπουϲ, ὑπʼ ἀγρίαϲ
   ᾄξαϲα λύπηϲ ἡ γυνή; δέδοιχʼ ὅπωϲ
   μὴ ʼκ τῆϲ ϲιωπῆϲ τῆϲδʼ ἀναρρήξει κακά.
Οι. ὁποῖα χρῇζει ῥηγνύτω· τοὐμὸν δʼ ἐγώ,
   κεἰ ϲμικρόν ἐϲτι, ϲπέρμʼ ἰδεῖν βουλήϲομαι.
   αὕτη δʼ ἴϲωϲ, φρονεῖ γὰρ ὡϲ γυνὴ μέγα,
   τὴν δυϲγένειαν τὴν ἐμὴν αἰϲχύνεται.
   ἐγὼ δʼ ἐμαυτὸν παῖδα τῆϲ Τύχηϲ νέμων
   τῆϲ εὖ διδούϲηϲ οὐκ ἀτιμαϲθήϲομαι.
   τῆϲ γὰρ πέφυκα μητρόϲ· οἱ δὲ ϲυγγενεῖϲ
   μῆνέϲ με μικρὸν καὶ μέγαν διώριϲαν.
   τοιόϲδε δʼ ἐκφὺϲ οὐκ ἂν ἐξέλθοιμʼ ἔτι
   ποτʼ ἄλλοϲ, ὥϲτε μὴ ʼκμαθεῖν τοὐμὸν γένοϲ.[
ϲτρ.
Χο. εἴπερ ἐγὼ μάντιϲ εἰ-
   μι καὶ κατὰ γνώμαν ἴδριϲ,
   οὐ τὸν Ὄλυμπον ἀπείρων,
   ὦ Κιθαιρών, οὐκ ἔϲῃ τὰν αὔριον
   πανϲέληνον μὴ οὐ ϲέ γε τὸν πατριώταν Οἰδίπου
   καὶ τροφὸν καὶ ματέρ' αὔξειν,
   καὶ χορεύεϲθαι πρὸϲ ἡ-
   μῶν ὡϲ ἐπίηρα φέροντα
   τοῖϲ ἐμοῖϲ τυράννοιϲ.
   ἰήιε Φοῖβε, ϲοὶ δὲ
   ταῦτʼ ἀρέϲτʼ εἴη.[
ἀντ.
   τίϲ ϲε, τέκνον, τίϲ ϲʼ ἔτι-
   κτε τᾶν μακραιώνων ἄρα
   Πανὸϲ ὀρεϲϲιβάτα πα-
   τρὸϲ πελαϲθεῖϲʼ; ἢ ϲέ γʼ εὐνάτειρά τιϲ
   Λοξίου; τῷ γὰρ πλάκεϲ ἀγρόνομοι πᾶϲαι φίλαι·

   εἴθʼ ὁ Κυλλάναϲ ἀνάϲϲων,
   εἴθʼ ὁ Βακχείοϲ θεὸϲ
   ναίων ἐπ' ἄκρων ὀρέων <ϲʼ> εὕ-
   ρημα δέξατʼ ἔκ του
   Νυμφᾶν ἑλικωπίδων, αἷϲ
   πλεῖϲτα ϲυμπαίζει.
Οι. εἰ χρή τι κἀμὲ μὴ ϲυναλλάξαντά πω,
   πρέϲβειϲ, ϲταθμᾶϲθαι, τὸν βοτῆρʼ ὁρᾶν δοκῶ,
   ὅνπερ πάλαι ζητοῦμεν. ἔν τε γὰρ μακρῷ
   γήρᾳ ξυνᾴδει τῷδε τἀνδρὶ ϲύμμετροϲ,
   ἄλλωϲ τε τοὺϲ ἄγονταϲ ὥϲπερ οἰκέταϲ
   ἔγνωκ' ἐμαυτοῦ· τῇ δʼ ἐπιϲτήμῃ ϲύ μου
   προὔχοιϲ τάχ' ἄν που, τὸν βοτῆρʼ ἰδὼν πάροϲ.
Χο. ἔγνωκα γάρ, ϲάφʼ ἴϲθι· Λαΐου γὰρ ἦν
   εἴπερ τιϲ ἄλλοϲ πιϲτὸϲ ὡϲ νομεὺϲ ἀνήρ.
Οι. ϲὲ πρῶτʼ ἐρωτῶ, τὸν Κορίνθιον ξένον,
   ἦ τόνδε φράζειϲ;
Αγ. τοῦτον, ὅνπερ εἰϲορᾷϲ.
Οι. οὗτοϲ ϲύ, πρέϲβυ, δεῦρό μοι φώνει βλέπων
   ὅϲʼ ἄν ϲʼ ἐρωτῶ. Λαΐου ποτʼ ἦϲθα ϲύ;
ΘΕΡΑΠΩΝ ἦ, δοῦλοϲ οὐκ ὠνητόϲ, ἀλλʼ οἴκοι τραφείϲ.
Οι. ἔργον μεριμνῶν ποῖον ἢ βίον τίνα;
Θε. ποίμναιϲ τὰ πλεῖϲτα τοῦ βίου ϲυνειπόμην.
Οι. χώροιϲ μάλιϲτα πρὸϲ τίϲι ξύναυλοϲ ὤν;
Θε. ἦν μὲν Κιθαιρών, ἦν δὲ πρόϲχωροϲ τόποϲ.
Οι. τὸν ἄνδρα τόνδʼ οὖν οἶϲθα τῇδέ που μαθών;
Θε. τί χρῆμα δρῶντα; ποῖον ἄνδρα καὶ λέγειϲ;
Οι. τόνδʼ ὃϲ πάρεϲτιν· ἦ ξυνήλλαξαϲ τί πω;
Θε. οὐχ ὥϲτε γʼ εἰπεῖν ἐν τάχει μνήμηϲ ὕπο.
Αγ. κοὐδέν γε θαῦμα, δέϲποτʼ. ἀλλʼ ἐγὼ ϲαφῶϲ
   ἀγνῶτʼ ἀναμνήϲω νιν. εὖ γὰρ οἶδʼ ὅτι
   κάτοιδεν ἦμοϲ τὸν Κιθαιρῶνοϲ τόπον
   ὁ μὲν διπλοῖϲι ποιμνίοιϲ, ἐγὼ δʼ ἑνὶ
            *      *      *      *      *
   ἐπληϲίαζον τῷδε τἀνδρὶ τρεῖϲ ὅλουϲ
   ἐξ ἦροϲ εἰϲ ἀρκτοῦρον ἑκμήνουϲ χρόνουϲ·
   χειμῶνι δʼ ἤδη τἀμά τʼ εἰϲ ἔπαυλʼ ἐγὼ

   ἤλαυνον οὗτόϲ τʼ ἐϲ τὰ Λαΐου ϲταθμά.
   λέγω τι τούτων, ἢ οὐ λέγω πεπραγμένον;
Θε. λέγειϲ ἀληθῆ, καίπερ ἐκ μακροῦ χρόνου.
Αγ. φέρʼ εἰπέ νυν, τότʼ οἶϲθα παῖδά μοί τινα
   δούϲ, ὡϲ ἐμαυτῷ θρέμμα θρεψαίμην ἐγώ;
Θε. τί δʼ ἔϲτι; πρὸϲ τί τοῦτο τοὔποϲ ἱϲτορεῖϲ;
Αγ. ὅδʼ ἐϲτίν, ὦ τᾶν, κεῖνοϲ ὃϲ τότʼ ἦν νέοϲ.
Θε. οὐκ εἰϲ ὄλεθρον; οὐ ϲιωπήϲαϲ ἔϲῃ;
Οι. ἆ, μὴ κόλαζε, πρέϲβυ, τόνδʼ, ἐπεὶ τὰ ϲὰ
   δεῖται κολαϲτοῦ μᾶλλον ἢ τὰ τοῦδʼ ἔπη.
Θε. τί δʼ, ὦ φέριϲτε δεϲποτῶν, ἁμαρτάνω;
Οι. οὐκ ἐννέπων τὸν παῖδʼ ὃν οὗτοϲ ἱϲτορεῖ.
Θε. λέγει γὰρ εἰδὼϲ οὐδέν, ἀλλʼ ἄλλωϲ πονεῖ.
Οι. ϲὺ πρὸϲ χάριν μὲν οὐκ ἐρεῖϲ, κλαίων δʼ ἐρεῖϲ.
Θε. μὴ δῆτα, πρὸϲ θεῶν, τὸν γέροντά μʼ αἰκίϲῃ.
Οι. οὐχ ὡϲ τάχοϲ τιϲ τοῦδʼ ἀποϲτρέψει χέραϲ;
Θε. δύϲτηνοϲ, ἀντὶ τοῦ; τί προϲχρῄζειϲ μαθεῖν;
Οι. τὸν παῖδʼ ἔδωκαϲ τῷδʼ ὃν οὗτοϲ ἱϲτορεῖ;
Θε. ἔδωκʼ· ὀλέϲθαι δʼ ὤφελον τῇδʼ ἡμέρᾳ.
Οι. ἀλλʼ ἐϲ τόδʼ ἥξειϲ μὴ λέγων γε τοὔνδικον.
Θε. πολλῷ γε μᾶλλον, ἢν φράϲω, διόλλυμαι.
Οι. ἁνὴρ ὅδʼ, ὡϲ ἔοικεν, εἰϲ τριβὰϲ ἐλᾷ.
Θε. οὐ δῆτʼ ἔγωγʼ, ἀλλʼ εἶπον ὡϲ δοίην πάλαι.
Οι. πόθεν λαβών; οἰκεῖον, ἢ ʼξ ἄλλου τινόϲ;
Θε. ἐμὸν μὲν οὐκ ἔγωγʼ, ἐδεξάμην δέ του.
Οι. τίνοϲ πολιτῶν τῶνδε κἀκ ποίαϲ ϲτέγηϲ;
Θε. μὴ πρὸϲ θεῶν, μή, δέϲποθʼ, ἱϲτόρει πλέον.
Οι. ὄλωλαϲ, εἴ ϲε ταῦτʼ ἐρήϲομαι πάλιν.
Θε. τῶν Λαΐου τοίνυν τιϲ ἦν †γεννημάτων†.
Οι. ἦ δοῦλοϲ, ἢ κείνου τιϲ ἐγγενὴϲ γεγώϲ;
Θε. οἴμοι, πρὸϲ αὐτῷ γʼ εἰμὶ τῷ δεινῷ λέγειν.
Οι. κἄγωγʼ ἀκούειν· ἀλλʼ ὅμωϲ ἀκουϲτέον.
Θε. κείνου γέ τοι δὴ παῖϲ ἐκλῄζεθʼ· ἡ δʼ ἔϲω
   κάλλιϲτʼ ἂν εἴποι ϲὴ γυνὴ τάδʼ ὡϲ ἔχει.
Οι.    ἦ γὰρ δίδωϲιν ἥδε ϲοι;
Θε. μάλιϲτʼ, ἄναξ.
Οι.    ὡϲ πρὸϲ τί χρείαϲ;
Θε. ὡϲ ἀναλώϲαιμί νιν.

Οι.    τεκοῦϲα τλήμων;
Θε. θεϲφάτων γʼ ὄκνῳ κακῶν.
Οι.    ποίων;
Θε. κτενεῖν νιν τοὺϲ τεκόνταϲ ἦν λόγοϲ.
Οι. πῶϲ δῆτʼ ἀφῆκαϲ τῷ γέροντι τῷδε ϲύ;
Θε. κατοικτίϲαϲ, ὦ δέϲποθʼ, ὡϲ ἄλλην χθόνα
   δοκῶν ἀποίϲειν, αὐτὸϲ ἔνθεν ἦν· ὁ δὲ
   κάκ' ἐϲ μέγιϲτʼ ἔϲωϲεν. εἰ γὰρ αὑτὸϲ εἶ
   ὅν φηϲιν οὗτοϲ, ἴϲθι δύϲποτμοϲ γεγώϲ.
Οι. ἰοὺ ἰού· τὰ πάντʼ ἂν ἐξήκοι ϲαφῆ.
   ὦ φῶϲ, τελευταῖόν ϲε προϲβλέψαιμι νῦν,
   ὅϲτιϲ πέφαϲμαι φύϲ τʼ ἀφ̓ ὧν οὐ χρῆν, ξὺν οἷϲ τʼ
   οὐ χρῆν ὁμιλῶν, οὕϲ τέ μʼ οὐκ ἔδει κτανών.
[ϲτρ. α
Χο. ἰὼ γενεαὶ βροτῶν,
   ὡϲ ὑμᾶϲ ἴϲα καὶ τὸ μη-
   δὲν ζώϲαϲ ἐναριθμῶ.
   τίϲ γάρ, τίϲ ἀνὴρ πλέον
   τᾶϲ εὐδαιμονίαϲ φέρει
   ἢ τοϲοῦτον ὅϲον δοκεῖν
   καὶ δόξαντʼ ἀποκλῖναι;
   τὸν ϲόν τοι παράδειγμʼ ἔχων,
   τὸν ϲὸν δαίμονα, τὸν ϲόν, ὦ
   τλᾶμον Οἰδιπόδα, βροτῶν
   οὐδὲν μακαρίζω·
[ἀντ. α
   ὅϲτιϲ καθʼ ὑπερβολὰν
   τοξεύϲαϲ ἐκράτηϲαϲ οὐ
   πάντʼ εὐδαίμονοϲ ὄλβου,
   ὦ Ζεῦ, κατὰ μὲν φθίϲαϲ
   τὰν γαμψώνυχα παρθένον
   χρηϲμῳδόν, θανάτων δʼ ἐμᾷ
   χώρᾳ πύργοϲ ἀνέϲταϲ·
   ἐξ οὗ καὶ βαϲιλεὺϲ καλῇ

   ἐμὸϲ καὶ τὰ μέγιϲτʼ ἐτι-
   μάθηϲ, ταῖϲ μεγάλαιϲιν ἐν
   Θήβαιϲιν ἀνάϲϲων.
[ϲτρ. β
   τανῦν δʼ ἀκούειν τίϲ ἀθλιώτεροϲ,
   †τίϲ ἐν πόνοιϲ τίϲ ἄταιϲ ἀγρίαιϲ†
   ξύνοικοϲ ἀλλαγᾷ βίου;
   ἰὼ κλεινὸν Οἰδίπου κάρα,
   ᾧ μέγαϲ λιμὴν
   αὑτὸϲ ἤρκεϲεν
   παιδὶ καὶ πατρὶ
   θαλαμηπόλῳ πεϲεῖν,
   πῶϲ ποτε πῶϲ ποθʼ αἱ πατρῷ-
   αί ϲʼ ἄλοκεϲ φέρειν, τάλαϲ,
   ϲῖγʼ ἐδυνάθηϲαν ἐϲ τοϲόνδε;
[ἀντ. β
   ἐφηῦρέ ϲʼ ἄκονθʼ ὁ πάνθʼ ὁρῶν χρόνοϲ,
   δικάζει τὸν ἄγαμον γάμον πάλαι
   τεκνοῦντα καὶ τεκνούμενον.
   ἰὼ Λαΐειον ⟨ὦ⟩ τέκνον,
   εἴθε ϲʼ εἴθε ϲε
   μήποτʼ εἰδόμαν·
   ὡϲ ὀδύρομαι
   περίαλλʼ ἰὰν χέων
   ἐκ ϲτομάτων. τὸ δʼ ὀρθὸν εἰ-
   πεῖν, ἀνέπνευϲά τʼ ἐκ ϲέθεν
   καὶ κατεκοίμηϲα τοὐμὸν ὄμμα.
ΕΞΑΓΓΕΛΟϹ ὦ γῆϲ μέγιϲτα τῆϲδʼ ἀεὶ τιμώμενοι,
   οἷʼ ἔργʼ ἀκούϲεϲθʼ, οἷα δʼ εἰϲόψεϲθʼ, ὅϲον δʼ
   ἀρεῖϲθε πένθοϲ, εἴπερ εὐγενῶϲ ἔτι
   τῶν Λαβδακείων ἐντρέπεϲθε δωμάτων.
   οἶμαι γὰρ οὔτʼ ἂν Ἴϲτρον οὔτε Φᾶϲιν ἂν
   νίψαι καθαρμῷ τήνδε τὴν ϲτέγην, ὅϲα
   κεύθει, τὰ δʼ αὐτίκʼ ἐϲ τὸ φῶϲ φανεῖ κακὰ
   ἑκόντα κοὐκ ἄκοντα. τῶν δὲ πημονῶν
   μάλιϲτα λυποῦϲʼ αἳ φανῶϲʼ αὐθαίρετοι.
Χο. λείπει μὲν οὐδʼ ἃ πρόϲθεν ᾔδεμεν τὸ μὴ οὐ
   βαρύϲτονʼ εἶναι· πρὸϲ δʼ ἐκείνοιϲιν τί φήϲ;

Εξ. ὁ μὲν τάχιϲτοϲ τῶν λόγων εἰπεῖν τε καὶ
   μαθεῖν, τέθνηκε θεῖον Ἰοκάϲτηϲ κάρα.
Χο. ὦ δυϲτάλαινα, πρὸϲ τίνοϲ ποτʼ αἰτίαϲ;
Εξ. αὐτὴ πρὸϲ αὐτῆϲ. τῶν δὲ πραχθέντων τὰ μὲν
   ἄλγιϲτʼ ἄπεϲτιν· ἡ γὰρ ὄψιϲ οὐ πάρα.
   ὅμωϲ δʼ, ὅϲον γε κἀν ἐμοὶ μνήμηϲ ἔνι,
   πεύϲῃ τὰ κείνηϲ ἀθλίαϲ παθήματα.
ὅπωϲ γὰρ ὀργῇ χρωμένη παρῆλθʼ ἔϲω
   θυρῶνοϲ, ἵετʼ εὐθὺ πρὸϲ τὰ νυμφικὰ
   λέχη, κόμην ϲπῶϲʼ ἀμφιδεξίοιϲ ἀκμαῖϲ·
   πύλαϲ δʼ, ὅπωϲ εἰϲῆλθʼ, ἐπιρράξαϲʼ ἔϲω,
   καλεῖ τὸν ἤδη Λάιον πάλαι νεκρόν,
   μνήμην παλαιῶν ϲπερμάτων ἔχουϲʼ, ὑφʼ ὧν
   θάνοι μὲν αὐτόϲ, τὴν δὲ τίκτουϲαν λίποι
   τοῖϲ οἷϲιν αὐτοῦ δύϲτεκνον παιδουργίαν.
   γοᾶτο δʼ εὐνάϲ, ἔνθα δύϲτηνοϲ διπλῇ
   ἐξ ἀνδρὸϲ ἄνδρα καὶ τέκνʼ ἐκ τέκνων τέκοι.
   χὤπωϲ μὲν ἐκ τῶνδʼ οὐκέτʼ οἶδʼ ἀπόλλυται·
   βοῶν γὰρ εἰϲέπαιϲεν Οἰδίπουϲ, ὑφʼ οὗ
   οὐκ ἦν τὸ κείνηϲ ἐκθεάϲαϲθαι κακόν,
   ἀλλʼ εἰϲ ἐκεῖνον περιπολοῦντʼ ἐλεύϲϲομεν.
   φοιτᾷ γὰρ ἡμᾶϲ ἔγχοϲ ἐξαιτῶν πορεῖν,
   γυναῖκά τʼ οὐ γυναῖκα, μητρῴαν δʼ ὅπου
   κίχοι διπλῆν ἄρουραν οὗ τε καὶ τέκνων.
   λυϲϲῶντι δʼ αὐτῷ δαιμόνων δείκνυϲί τιϲ·
   οὐδεὶϲ γὰρ ἀνδρῶν, οἳ παρῆμεν ἐγγύθεν.
   δεινὸν δʼ ἀύϲαϲ ὡϲ ὑφʼ ἡγητοῦ τινοϲ
   πύλαιϲ διπλαῖϲ ἐνήλατʼ, ἐκ δὲ πυθμένων
   ἔκλινε κοῖλα κλῇθρα κἀμπίπτει ϲτέγῃ.
   οὗ δὴ κρεμαϲτὴν τὴν γυναῖκ' εἰϲείδομεν,
   πλεκταῖϲιν αἰώραιϲιν ἐμπεπλεγμένην.
   ὁ δʼ ὡϲ ὁρᾷ νιν, δεινὰ βρυχηθεὶϲ τάλαϲ,
   χαλᾷ κρεμαϲτὴν ἀρτάνην. ἐπεὶ δὲ γῇ
   ἔκειτο τλήμων, δεινά γʼ ἦν τἀνθένδʼ ὁρᾶν.
   ἀποϲπάϲαϲ γὰρ εἱμάτων χρυϲηλάτουϲ
   περόναϲ ἀπ' αὐτῆϲ, αἷϲιν ἐξεϲτέλλετο,
   ἄραϲ ἔπαιϲεν ἄρθρα τῶν αὑτοῦ κύκλων,

   αὐδῶν τοιαῦθʼ, ὁθούνεκ' οὐκ ὄψοιντό νιν
   οὔθʼ οἷʼ ἔπαϲχεν οὔθʼ ὁποῖʼ ἔδρα κακά,
   ἀλλʼ ἐν ϲκότῳ τὸ λοιπὸν οὓϲ μὲν οὐκ ἔδει
   ὀψοίαθʼ, οὓϲ δʼ ἔχρῃζεν οὐ γνωϲοίατο.
   τοιαῦτʼ ἐφυμνῶν πολλάκιϲ τε κοὐχ ἅπαξ
   ἤραϲϲʼ ἐπαίρων βλέφαρα. φοίνιαι δʼ ὁμοῦ
   γλῆναι γένειʼ ἔτεγγον, οὐδʼ ἀνίεϲαν.
   [φόνου μυδώϲαϲ ϲταγόναϲ, ἀλλʼ ὁμοῦ μέλαϲ
   ὄμβροϲ †χαλάζηϲ αἵματοϲ† ἐτέγγετο.]
†τάδʼ ἐκ δυοῖν ἔρρωγεν οὐ μόνου κακά†
   ἀλλʼ ἀνδρὶ καὶ γυναικὶ ϲυμμιγῆ κακά.
   ὁ πρὶν παλαιὸϲ δʼ ὄλβοϲ ἦν πάροιθε μὲν
   ὄλβοϲ δικαίωϲ, νῦν δὲ τῇδε θἠμέρᾳ
   ϲτεναγμόϲ, ἄτη, θάνατοϲ, αἰϲχύνη, κακῶν
   ὅϲʼ ἐϲτὶ πάντων ὀνόματʼ, οὐδέν ἐϲτʼ ἀπόν.
Χο. νῦν δʼ ἔϲθʼ ὁ τλήμων ἔν τινι ϲχολῇ κακοῦ;
Εξ. βοᾷ διοίγειν κλῇθρα καὶ δηλοῦν τινα
   τοῖϲ πᾶϲι Καδμείοιϲι τὸν πατροκτόνον,
   τὸν μητρόϲ, αὐδῶν ἀνόϲιʼ οὐδὲ ῥητά μοι,
   ὡϲ ἐκ χθονὸϲ ῥίψων ἑαυτόν, οὐδʼ ἔτι
   μενῶν δόμοιϲ ἀραῖοϲ, ὡϲ ἠράϲατο.
   ῥώμηϲ γε μέντοι καὶ προηγητοῦ τινοϲ
   δεῖται· τὸ γὰρ νόϲημα μεῖζον ἢ φέρειν.
   δείξει δὲ καὶ ϲοί. κλῇθρα γὰρ πυλῶν τάδε
   διθίγεται· θέαμα δʼ εἰϲόψῃ τάχα
   τοιοῦτον οἷον καὶ ϲτυγοῦντʼ ἐποικτίϲαι.
Χο. ὦ δεινὸν ἰδεῖν πάθοϲ ἀνθρώποιϲ,
   ὦ δεινότατον πάντων ὅϲʼ ἐγὼ
   προϲέκυρϲʼ ἤδη. τίϲ ϲʼ, ὦ τλῆμον,
   προϲέβη μανία; τίϲ ὁ πηδήϲαϲ
   μείζονα δαίμων τῶν μηκίϲτων
   πρὸϲ ϲῇ δυϲδαίμονι μοίρᾳ;
   φεῦ φεῦ δύϲτηνʼ, ἀλλʼ οὐδʼ ἐϲιδεῖν
   δύναμαί ϲʼ, ἐθέλων πόλλʼ ἀνερέϲθαι,
   πολλὰ πυθέϲθαι, πολλὰ δʼ ἀθρῆϲαι·
   τοίαν φρίκην παρέχειϲ μοι.
Οι. αἰαῖ αἰαῖ, δύϲτανοϲ ἐγώ,

   ποῖ γᾶϲ φέρομαι τλάμων; πᾷ μοι
   φθογγὰ διαπωτᾶται φοράδαν;
   ἰὼ δαῖμον, ἵνʼ ἐξήλου.
Χο. ἐϲ δεινόν, οὐδʼ ἀκουϲτόν, οὐδʼ ἐπόψιμον.
[ϲτρ. α
Οι. ἰὼ ϲκότου
   νέφοϲ ἐμὸν ἀπότροπον, ἐπιπλόμενον ἄφατον,
   ἀδάματόν τε καὶ δυϲούριϲτον <ὄν>.
   οἴμοι,
   οἴμοι μάλʼ αὖθιϲ· οἷον εἰϲέδυ μʼ ἅμα
   κέντρων τε τῶνδʼ οἴϲτρημα καὶ μνήμη κακῶν.
Χο. καὶ θαῦμά γʼ οὐδὲν ἐν τοϲοῖϲδε πήμαϲιν
   διπλᾶ ϲε πενθεῖν καὶ διπλᾶ θροεῖν κακά.
[ἀντ. α
Οι. ἰὼ φίλοϲ,
   ϲὺ μὲν ἐμὸϲ ἐπίπολοϲ ἔτι μόνιμοϲ· ἔτι γὰρ
   ὑπομένειϲ με τὸν τυφλὸν κηδεύων.
   φεῦ φεῦ.
   οὐ γάρ με λήθειϲ, ἀλλὰ γιγνώϲκω ϲαφῶϲ,
   καίπερ ϲκοτεινόϲ, τήν γε ϲὴν αὐδὴν ὅμωϲ.
Χο. ὦ δεινὰ δράϲαϲ, πῶϲ ἔτληϲ τοιαῦτα ϲὰϲ
   ὄψειϲ μαρᾶναι; τίϲ ϲʼ ἐπῆρε δαιμόνων;
[ϲτρ. β
Οι. Ἀπόλλων τάδʼ ἦν, Ἀπόλλων, φίλοι,
   ὁ κακὰ κακὰ τελῶν ἐμὰ τάδʼ ἐμὰ πάθεα.
   ἔπαιϲε δʼ αὐτόχειρ νιν οὔ-
   τιϲ, ἀλλʼ ἐγὼ τλάμων.
   τί γὰρ ἔδει μʼ ὁρᾶν,
   ὅτῳ γʼ ὁρῶντι μηδὲν ἦν ἰδεῖν γλυκύ;
Χο. ἦν τᾷδʼ ὅπωϲπερ καὶ ϲὺ φήϲ.
Οι. τί δῆτʼ ἐμοὶ βλεπτὸν ἢ
   ϲτερκτόν, ἢ προϲήγορον
   ἔτʼ ἔϲτʼ ἀκούειν ἡδονᾷ, φίλοι;
   ἀπάγετʼ εκτόπιον ὅτι τάχιϲτά με,

   ἀπάγετʼ, ὦ φίλοι, τὸν μέγʼ ὀλέθριον,
   τὸν καταρατότατον, ἔτι δὲ καὶ θεοῖϲ
   ἐχθρότατον βροτῶν.
Χο. δείλαιε τοῦ νοῦ τῆϲ τε ϲυμφορᾶϲ ἴϲον,
   ὡϲ ϲʼ ἠθέληϲα μηδαμὰ γνῶναί ποτʼ ἄν.
[ἀντ. β
Οι. ὄλοιθʼ ὅϲτιϲ ἦν ὃϲ ἀγρίαϲ πέδαϲ
   νομὰϲ ἐπιποδίαϲ μʼ ἔλαβʼ ἀπό τε φόνου <μʼ>
   ἔρυτο κἀνέϲωϲεν, οὐ-
   δὲν ἐϲ χάριν πράϲϲων.
   τότε γὰρ ἂν θανὼν
   οὐκ ἦ φίλοιϲιν οὐδʼ ἐμοὶ τοϲόνδʼ ἄχοϲ.
Χο. θέλοντι κἀμοὶ τοῦτʼ ἂν ἦν.
Οι. οὔκουν πατρόϲ γʼ ἂν φονεὺϲ
   ἦλθον, οὐδὲ νυμφίοϲ
   βροτοῖϲ ἐκλήθην ὧν ἔφυν ἄπο.
   νῦν δʼ ἄθεοϲ μέν εἰμʼ, ἀνοϲίων δὲ παῖϲ,
   ὁμογενὴϲ δʼ ἀφʼ ὧν αὐτὸϲ ἔφυν τάλαϲ.
   εἰ δέ τι πρεϲβύτερον ἔτι κακοῦ κακόν,
   τοῦτʼ ἔλαχʼ Οἰδίπουϲ.
Χο. οὐκ οἶδʼ ὅπωϲ ϲε φῶ βεβουλεῦϲθαι καλῶϲ.
   κρείϲϲων γὰρ ἦϲθα μηκέτʼ ὢν ἢ ζῶν τυφλόϲ.
Οι. ὡϲ μὲν τάδʼ οὐχ ὧδʼ ἔϲτʼ ἄριϲτʼ εἰργαϲμένα,
   μή μʼ ἐκδίδαϲκε, μηδὲ ϲυμβούλευʼ ἔτι.
   ἐγὼ γὰρ οὐκ οἶδʼ ὄμμαϲιν ποίοιϲ βλέπων
   πατέρα ποτʼ ἂν προϲεῖδον εἰϲ Ἅιδου μολών,
   οὐδʼ αὖ τάλαιναν μητέρ', οἷν ἐμοὶ δυοῖν
   ἔργʼ ἐϲτὶ κρείϲϲονʼ ἀγχόνηϲ εἰργαϲμένα.
ἀλλʼ ἡ τέκνων δῆτʼ ὄψιϲ ἦν ἐφίμεροϲ,
   βλαϲτοῦϲʼ ὅπωϲ ἔβλαϲτε, προϲλεύϲϲειν ἐμοί;
   οὐ δῆτα τοῖϲ γʼ ἐμοῖϲιν ὀφθαλμοῖϲ ποτε·
   οὐδʼ ἄϲτυ γʼ, οὐδὲ πύργοϲ, οὐδὲ δαιμόνων
   ἀγάλμαθʼ ἱερά, τῶν ὁ παντλήμων ἐγὼ
   κάλλιϲτʼ ἀνὴρ εἷϲ ἔν γε ταῖϲ Θήβαιϲ τραφεὶϲ

   ἀπεϲτέρηϲʼ ἐμαυτόν, αὐτὸϲ ἐννέπων
   ὠθεῖν ἅπανταϲ τὸν ἀϲεβῆ, τὸν ἐκ θεῶν
   φανέντʼ ἄναγνον καὶ γένουϲ τοῦ Λαΐου.
τοιάνδʼ ἐγὼ κηλῖδα μηνύϲαϲ ἐμὴν
   ὀρθοῖϲ ἔμελλον ὄμμαϲιν τούτουϲ ὁρᾶν;
   ἥκιϲτά γʼ· ἀλλʼ εἰ τῆϲ ἀκουούϲηϲ ἔτʼ ἦν
   πηγῆϲ διʼ ὤτων φραγμόϲ, οὐκ ἂν ἐϲχόμην
   τὸ μὴ ἀποκλῇϲαι τοὐμὸν ἄθλιον δέμαϲ,
   ἵνʼ ἦ τυφλόϲ τε καὶ κλύων μηδέν· τὸ γὰρ
   τὴν φροντίδʼ ἔξω τῶν κακῶν οἰκεῖν γλυκύ.
ἰὼ Κιθαιρών, τί μʼ ἐδέχου; τί μʼ οὐ λαβὼν
   ἔκτειναϲ εὐθύϲ, ὡϲ ἔδειξα μήποτε
   ἐμαυτὸν ἀνθρώποιϲιν ἔνθεν ἦ γεγώϲ;
   ὦ Πόλυβε καὶ Κόρινθε καὶ τὰ πάτρια
   λόγῳ παλαιὰ δώμαθʼ, οἷον ἆρά με
   κάλλοϲ κακῶν ὕπουλον ἐξεθρέψατε.
   νῦν γὰρ κακόϲ τʼ ὢν κἀκ κακῶν εὑρίϲκομαι.
   ὦ τρεῖϲ κέλευθοι καὶ κεκρυμμένη νάπη
   δρυμόϲ τε καὶ ϲτενωπὸϲ ἐν τριπλαῖϲ ὁδοῖϲ,
   αἳ τοὐμὸν αἷμα τῶν ἐμῶν χειρῶν ἄπο
   ἐπίετε πατρόϲ, ἆρά μου μέμνηϲθʼ ἔτι
   οἷʼ ἔργα δράϲαϲ ὑμὶν εἶτα δεῦρ' ἰὼν
   ὁποῖʼ ἔπραϲϲον αὖθιϲ; ὦ γάμοι γάμοι,
   ἐφύϲαθʼ ἡμᾶϲ, καὶ φυτεύϲαντεϲ πάλιν
   ἀνεῖτε ταὐτὸν ϲπέρμα, κἀπεδείξατε
   πατέραϲ ἀδελφούϲ, παῖδαϲ αἷμʼ ἐμφύλιον,
   νύμφαϲ γυναῖκαϲ μητέραϲ τε, χὠπόϲα
   αἴϲχιϲτʼ ἐν ἀνθρώποιϲιν ἔργα γίγνεται.
ἀλλʼ, οὐ γὰρ αὐδᾶν ἔϲθʼ ἃ μηδὲ δρᾶν καλόν,
   ὅπωϲ τάχιϲτα πρὸϲ θεῶν ἔξω μέ που
   καλύψατʼ, ἢ φονεύϲατʼ, ἢ θαλάϲϲιον
   ἐκρίψατʼ, ἔνθα μήποτʼ εἰϲόψεϲθʼ ἔτι.
   ἴτʼ, ἀξιώϲατʼ ἀνδρὸϲ ἀθλίου θιγεῖν·
   πίθεϲθε, μὴ δείϲητε· τἀμὰ γὰρ κακὰ
   οὐδεὶϲ οἷόϲ τε πλὴν ἐμοῦ φέρειν βροτῶν.
Χο. ἀλλʼ ὧν ἐπαιτεῖϲ ἐϲ δέον πάρεϲθʼ ὅδε
   Κρέων τὸ πράϲϲειν καὶ τὸ βουλεύειν, ἐπεὶ
   χώραϲ λέλειπται μοῦνοϲ ἀντὶ ϲοῦ φύλαξ.
Οι. οἴμοι, τί δῆτα λέξομεν πρὸϲ τόνδʼ ἔποϲ;

   τίϲ μοι φανεῖται πίϲτιϲ ἔνδικοϲ; τὰ γὰρ
   πάροϲ πρὸϲ αὐτὸν πάντʼ ἐφηύρημαι κακόϲ.
Κρ. οὐχ ὡϲ γελαϲτήϲ, Οἰδίπουϲ, ἐλήλυθα,
   οὐδʼ ὡϲ ὀνειδιῶν τι τῶν πάροϲ κακῶν.
   ἀλλʼ εἰ τὰ θνητῶν μὴ καταιϲχύνεϲθʼ ἔτι
   γένεθλα, τὴν γοῦν πάντα βόϲκουϲαν φλόγα
   αἰδεῖϲθʼ ἄνακτοϲ Ἡλίου, τοιόνδʼ ἄγοϲ
   ἀκάλυπτον οὕτω δεικνύναι, τὸ μήτε γῆ
   μήτʼ ὄμβροϲ ἱερὸϲ μήτε φῶϲ προϲδέξεται.
   ἀλλʼ ὡϲ τάχιϲτʼ ἐϲ οἶκον ἐϲκομίζετε·
   τοῖϲ ἐν γένει γὰρ τἀγγενῆ μόνοιϲ θʼ ὁρᾶν
   μόνοιϲ τʼ ἀκούειν εὐϲεβῶϲ ἔχει κακά.
Οι. πρὸϲ θεῶν, ἐπείπερ ἐλπίδοϲ μʼ ἀπέϲπαϲαϲ,
   ἄριϲτοϲ ἐλθὼν πρὸϲ κάκιϲτον ἄνδρ' ἐμέ,
   πιθοῦ τί μοι· πρὸϲ ϲοῦ γάρ, οὐδʼ ἐμοῦ, φράϲω.
Κρ. καὶ τοῦ με χρείαϲ ὧδε λιπαρεῖϲ τυχεῖν;
Οι. ῥῖψόν με γῆϲ ἐκ τῆϲδʼ ὅϲον τάχιϲθʼ, ὅπου
   θνητῶν φανοῦμαι μηδενὸϲ προϲήγοροϲ.
Κρ. ἔδραϲʼ ἂν εὖ τοῦτʼ ἴϲθʼ ἄν, εἰ μὴ τοῦ θεοῦ
   πρώτιϲτʼ ἔχρῃζον ἐκμαθεῖν τί πρακτέον.
Οι. ἀλλʼ ἥ γʼ ἐκείνου πᾶϲʼ ἐδηλώθη φάτιϲ,
   τὸν πατροφόντην, τὸν ἀϲεβῆ μʼ ἀπολλύναι.
Κρ. οὕτωϲ ἐλέχθη ταῦθʼ· ὅμωϲ δʼ ἵνʼ ἕϲταμεν
   χρείαϲ ἄμεινον ἐκμαθεῖν τί δραϲτέον.
Οι. οὕτωϲ ἄρʼ ἀνδρὸϲ ἀθλίου πεύϲεϲθʼ ὕπερ;
Κρ. καὶ γὰρ ϲὺ νῦν γʼ ἂν τῷ θεῷ πίϲτιν φέροιϲ.
Οι. καὶ ϲοί γʼ ἐπιϲκήπτω τε καὶ προτρέφομαι,
   τῆϲ μὲν κατʼ οἴκουϲ αὐτὸϲ ὃν θέλειϲ τάφον
   θοῦ—καὶ γὰρ ὀρθῶϲ τῶν γε ϲῶν τελεῖϲ ὕπερ—
   ἐμοῦ δὲ μήποτʼ ἀξιωθήτω τόδε
   πατρῷον ἄϲτυ ζῶντοϲ οἰκητοῦ τυχεῖν,
   ἀλλʼ ἔα με ναίειν ὄρεϲιν, ἔνθα κλῄζεται
   οὑμὸϲ Κιθαιρὼν οὗτοϲ, ὃν μήτηρ τέ μοι
   πατήρ τʼ ἐθέϲθην ζῶντε κύριον τάφον,
   ἵνʼ ἐξ ἐκείνων, οἵ μʼ ἀπωλλύτην, θάνω.
καίτοι τοϲοῦτόν γʼ οἶδα, μήτε μʼ ἂν νόϲον
   μήτʼ ἄλλο πέρϲαι μηδέν· οὐ γὰρ ἄν ποτε

   θνῄϲκων ἐϲώθην, μὴ ʼπί τῳ δεινῷ κακῷ.
   ἀλλʼ ἡ μὲν ἡμῶν μοῖρʼ, ὅποιπερ εἶϲʼ, ἴτω·
   παίδων δὲ τῶν μὲν ἀρϲένων μή μοι, Κρέον,
   προϲθῇ μέριμναν· ἄνδρεϲ εἰϲίν, ὥϲτε μὴ
   ϲπάνιν ποτὲ ϲχεῖν, ἔνθʼ ἂν ὦϲι, τοῦ βίου·
   ταῖν δʼ ἀθλίαιν οἰκτραῖν τε παρθένοιν ἐμαῖν,
   αἷν οὔποθʼ †ἡμὴ† χωρὶϲ ἐϲτάθη βορᾶϲ
   τράπεζʼ ἄνευ τοῦδʼ ἀνδρόϲ, ἀλλʼ ὅϲων ἐγὼ
   ψαύοιμι, πάντων τώδʼ ἀεὶ μετειχέτην·
   αἷν μοι μέλεϲθαι· καὶ μάλιϲτα μὲν χεροῖν
   ψαῦϲαί μʼ ἔαϲον κἀποκλαύϲαϲθαι κακά.
   ἴθʼ ὦναξ,
   ἴθʼ ὦ γονῇ γενναῖε. χερϲί τἂν θιγὼν
   δοκοῖμʼ ἔχειν ϲφαϲ, ὥϲπερ ἡνίκ' ἔβλεπον.
   τί φημι;
   οὐ δὴ κλύω που πρὸϲ θεῶν τοῖν μοι φίλοιν
   δακρυρροούντοιν, καί μʼ ἐποικτίραϲ Κρέων
   ἔπεμψέ μοι τὰ φίλτατʼ ἐκγόνοιν ἐμοῖν;
   λέγω τι;
Κρ. λέγειϲ· ἐγὼ γάρ εἰμʼ ὁ πορϲύναϲ τάδε,
   γνοὺϲ τὴν παροῦϲαν τέρψιν ἥ ϲʼ εἶχεν πάλαι.
Οι. ἀλλʼ εὐτυχοίηϲ, καί ϲε τῆϲδε τῆϲ ὁδοῦ
   δαίμων ἄμεινον ἢ ʼμὲ φρουρήϲαϲ τύχοι.
   ὦ τέκνα, ποῦ ποτʼ ἐϲτέ; δεῦρ' ἴτʼ, ἔλθετε
   ὡϲ τὰϲ ἀδελφὰϲ τάϲδε τὰϲ ἐμὰϲ χέραϲ,
   αἳ τοῦ φυτουργοῦ πατρὸϲ ὑμὶν ὧδʼ ὁρᾶν
   τὰ πρόϲθε λαμπρὰ προὐξένηϲαν ὄμματα·
   ὃϲ ὑμίν, ὦ τέκνʼ, οὔθʼ ὁρῶν οὔθʼ ἱϲτορῶν
   πατὴρ ἐφάνθην ἔνθεν αὐτὸϲ ἠρόθην.
καὶ ϲφὼ δακρύω· προϲβλέπειν γὰρ οὐ ϲθένω·
   νοούμενοϲ τὰ πικρὰ τοῦ λοιποῦ βίου,
   οἷον βιῶναι ϲφὼ πρὸϲ ἀνθρώπων χρεών.
   ποίαϲ γὰρ ἀϲτῶν ἥξετʼ εἰϲ ὁμιλίαϲ,
   ποίαϲ δʼ ἐορτάϲ, ἔνθεν οὐ κεκλαυμέναι
   πρὸϲ οἶκον ἵξεϲθʼ ἀντὶ τῆϲ θεωρίαϲ;
   ἀλλʼ ἡνίκ' ἂν δὴ πρὸϲ γάμων ἥκητʼ ἀκμάϲ,
   τίϲ οὗτοϲ ἔϲται, τίϲ παραρρίψει, τέκνα,
   τοιαῦτʼ ὀνείδη λαμβάνειν, ἃ †τοῖϲ ἐμοῖϲ†
   γονεῦϲιν ἔϲται ϲφῷν θʼ ὁμοῦ δηλήματα;

   τί γὰρ κακῶν ἄπεϲτι; τὸν πατέρα πατὴρ
   ὑμῶν ἔπεφνε· τὴν τεκοῦϲαν ἤροϲεν,
   ὅθεν περ αὐτὸϲ ἐϲπάρη, κἀκ τῶν ἴϲων
   ἐκτήϲαθʼ ὑμᾶϲ, ὧνπερ αὐτὸϲ ἐξέφυ.
   τοιαῦτʼ ὀνειδιεῖϲθε. κᾆτα τίϲ γαμεῖ;
   οὐκ ἔϲτιν οὐδείϲ, ὦ τέκνʼ, ἀλλὰ δηλαδὴ
   χέρϲουϲ φθαρῆναι κἀγάμουϲ ὑμᾶϲ χρεών.
ὦ παῖ Μενοικέωϲ, ἀλλʼ ἐπεὶ μόνοϲ πατὴρ
   ταύταιν λέλειψαι, νὼ γάρ, ὣ ʼφυτεύϲαμεν,
   ὀλώλαμεν δύʼ ὄντε, μή ϲφε, πάτερ, ἴδῃϲ
   πτωχὰϲ ἀνάνδρουϲ ἐγγενεῖϲ ἀλωμέναϲ,
   μηδʼ ἐξιϲώϲῃϲ τάϲδε τοῖϲ ἐμοῖϲ κακοῖϲ.
   ἀλλʼ οἴκτιϲόν ϲφαϲ, ὧδε τηλικάϲδʼ ὁρῶν
   πάντων ἐρήμουϲ, πλὴν ὅϲον τὸ ϲὸν μέροϲ.
   ξύννευϲον, ὦ γενναῖε, ϲῇ ψαύϲαϲ χερί.
   ϲφῷν δʼ, ὦ τέκνʼ, εἰ μὲν εἰχέτην ἤδη φρέναϲ,
   πόλλʼ ἂν παρῄνουν· νῦν δὲ τοῦτʼ εὔχεϲθέ μοι,
   οὗ καιρὸϲ ἐᾷ ζῆν, τοῦ βίου δὲ λῴονοϲ
   ὑμᾶϲ κυρῆϲαι τοῦ φυτεύϲαντοϲ πατρόϲ.
Κρ. ἅλιϲ ἵνʼ ἐξήκειϲ δακρύων· ἀλλʼ ἴθι ϲτέγηϲ ἔϲω.
Οι.    πειϲτέον, κεἰ μηδὲν ἡδύ.
Κρ. πάντα γὰρ καιρῷ καλά.
Οι.    οἶϲθʼ ἐφʼ οἷϲ οὖν εἶμι;
Κρ. λέξειϲ, καὶ τότʼ εἴϲομαι κλυών.
Οι.    γῆϲ μʼ ὅπωϲ πέμψειϲ ἄποικον.
Κρ. τοῦ θεοῦ μʼ αἰτεῖϲ δόϲιν.
Οι.    ἀλλὰ θεοῖϲ γʼ ἔχθιϲτοϲ ἥκω.
Κρ. τοιγαροῦν τεύξῃ τάχα.
Οι.    φὴϲ τάδʼ οὖν;
Κρ. ἃ μὴ φρονῶ γὰρ οὐ φιλῶ λέγειν μάτην.
Οι.    ἄπαγέ νύν μʼ ἐντεῦθεν ἤδη.
Κρ. ϲτεῖχέ νυν, τέκνων δʼ ἀφοῦ.
Οι.    μηδαμῶϲ ταύταϲ γʼ ἕλῃ μου.
Κρ. πάντα μὴ βούλου κρατεῖν·
   καὶ γὰρ ἁκράτηϲαϲ οὔ ϲοι τῷ βίῳ ξυνέϲπετο.
Χο. ὦ πάτραϲ Θήβηϲ ἔνοικοι, λεύϲϲετʼ, Οἰδίπουϲ ὅδε,
   ὃϲ τὰ κλείνʼ αἰνίγματʼ ᾔδει καὶ κράτιϲτοϲ ἦν ἀνήρ,

   οὗ τίϲ οὐ ζήλῳ πολιτῶν ταῖϲ τύχαιϲ ἐπέβλεπεν,
   εἰϲ ὅϲον κλύδωνα δεινῆϲ ϲυμφορᾶϲ ἐλήλυθεν.
   ὥϲτε θνητὸν ὄντʼ ἐκείνην τὴν τελευταίαν ἔδει
   ἡμέραν ἐπιϲκοποῦντα μηδένʼ ὀλβίζειν, πρὶν ἂν
   τέρμα τοῦ βίου περάϲῃ μηδὲν ἀλγεινὸν παθών.

