
Oxford Scholarly Editions Online
Euripides, Ἡρακλῆϲ μαινόμενοϲ (414 BC): ΗΡΑΚΛΗϹ
J. Diggle (ed.), Oxford Classical Texts: Euripidis: Fabulae, Vol. 2: Supplices, Electra, Hercules,
Troades, Iphigenia in Tauris, Ion
Published in print: Published online: May 2017
ΗΡΑΚΛΗϹ
ΑΜΦΙΤΡΥΩΝ Τίϲ τὸν Διὸϲ ϲύλλεκτρον οὐκ οἶδεν βροτῶν,
Ἀργεῖον Ἀμφιτρύωνʼ, ὃν Ἀλκαῖόϲ ποτε
ἔτιχθʼ ὁ Περϲέωϲ, πατέρα τόνδʼ Ἡρακλέουϲ;
ὃϲ τάϲδε Θήβαϲ ἔϲχον, ἔνθʼ ὁ γηγενὴϲ
ϲπαρτῶν ϲτάχυϲ ἔβλαϲτεν, ὧν γένουϲ Ἄρηϲ
ἔϲωϲʼ ἀριθμὸν ὀλίγον, οἳ Κάδμου πόλιν
τεκνοῦϲι παίδων παιϲίν· ἔνθεν ἐξέφυ
Κρέων Μενοικέωϲ παῖϲ, ἄναξ τῆϲδε χθονόϲ.
Κρέων δὲ Μεγάραϲ τῆϲδε γίγνεται πατήρ,
ἣν πάντεϲ ὑμεναίοιϲι Καδμεῖοί ποτε
λωτῶι ϲυνηλάλαξαν ἡνίκʼ εἰϲ ἐμοὺϲ
δόμουϲ ὁ κλεινὸϲ Ἡρακλῆϲ νιν ἤγετο.
λιπὼν δὲ Θήβαϲ, οὗ κατωικίϲθην ἐγώ,
Μεγάραν τε τήνδε πενθερούϲ τε παῖϲ ἐμὸϲ
Ἀργεῖα τείχη καὶ Κυκλωπίαν πόλιν
ὠρέξατʼ οἰκεῖν, ἣν ἐγὼ φεύγω κτανὼν
Ἠλεκτρύωνα. ϲυμφορὰϲ δὲ τὰϲ ἐμὰϲ
ἐξευμαρίζων καὶ πάτραν οἰκεῖν θέλων
καθόδου δίδωϲι μιϲθὸν Εὐρυϲθεῖ μέγαν,
ἐξημερῶϲαι γαῖαν, εἴθʼ Ἥραϲ ὕπο
κέντροιϲ δαμαϲθεὶϲ εἴτε τοῦ χρεὼν μέτα.
καὶ τοὺϲ μὲν ἄλλουϲ ἐξεμόχθηϲεν πόνουϲ,
τὸ λοίϲθιον δὲ Ταινάρου διὰ ϲτόμα
βέβηκʼ ἐϲ Ἅιδου τὸν τριϲώματον κύνα
ἐϲ φῶϲ ἀνάξων, ἔνθεν οὐχ ἥκει πάλιν.
γέρων δὲ δή τιϲ ἔϲτι Καδμείων λόγοϲ
ὡϲ ἦν πάροϲ Δίρκηϲ τιϲ εὐνήτωρ Λύκοϲ
τὴν ἑπτάπυργον τήνδε δεϲπόζων πόλιν,
τὼ λευκοπώλω πρὶν τυραννῆϲαι χθονὸϲ
Ἀμφίονʼ ἠδὲ Ζῆθον, ἐκγόνω Διόϲ.
οὗ ταὐτὸν ὄνομα παῖϲ πατρὸϲ κεκλημένοϲ,
Καδμεῖοϲ οὐκ ὢν ἀλλʼ ἀπʼ Εὐβοίαϲ μολών,
κτείνει Κρέοντα καὶ κτανὼν ἄρχει χθονόϲ,
ϲτάϲει νοϲοῦϲαν τήνδʼ ἐπεϲπεϲὼν πόλιν.
ἡμῖν δὲ κῆδοϲ ἐϲ Κρέοντʼ ἀνημμένον
κακὸν μέγιϲτον, ὡϲ ἔοικε, γίγνεται.
τοὐμοῦ γὰρ ὄντοϲ παιδὸϲ ἐν μυχοῖϲ χθονὸϲ
ὁ καινὸϲ οὗτοϲ τῆϲδε γῆϲ ἄρχων Λύκοϲ
τοὺϲ Ἡρακλείουϲ παῖδαϲ ἐξελεῖν θέλει
κτανὼν δάμαρτά⟨θʼ⟩, ὡϲ φόνωι ϲβέϲηι φόνον,
κἄμʼ (εἴ τι δὴ χρὴ κἄμʼ ἐν ἀνδράϲιν λέγειν,
γέροντʼ ἀχρεῖον), μή ποθʼ οἵδʼ ἠνδρωμένοι
μήτρωϲιν ἐκπράξωϲιν αἵματοϲ δίκην.
ἐγὼ δέ (λείπει γάρ με τοῖϲδʼ ἐν δώμαϲιν
τροφὸν τέκνων οἰκουρόν, ἡνίκα χθονὸϲ
μέλαιναν ὄρφνην εἰϲέβαινε, παῖϲ ἐμόϲ)
ϲὺν μητρί, τέκνα μὴ θάνωϲʼ Ἡρακλέουϲ,
βωμὸν καθίζω τόνδε ϲωτῆροϲ Διόϲ,
ὃν καλλινίκου δορὸϲ ἄγαλμʼ ἱδρύϲατο
Μινύαϲ κρατήϲαϲ οὑμὸϲ εὐγενὴϲ τόκοϲ.
πάντων δὲ χρεῖοι τάϲδʼ ἕδραϲ φυλάϲϲομεν,
ϲίτων ποτῶν ἐϲθῆτοϲ, ἀϲτρώτωι πέδωι
πλευρὰϲ τιθέντεϲ· ἐκ γὰρ ἐϲφραγιϲμένοι
δόμων καθήμεθʼ ἀπορίαι ϲωτηρίαϲ.
φίλων δὲ τοὺϲ μὲν οὐ ϲαφεῖϲ ὁρῶ φίλουϲ,
οἱ δʼ ὄντεϲ ὀρθῶϲ ἀδύνατοι προϲωφελεῖν.
τοιοῦτον ἀνθρώποιϲιν ἡ δυϲπραξία·
ἧϲ μήποθʼ ὅϲτιϲ καὶ μέϲωϲ εὔνουϲ ἐμοὶ
τύχοι, φίλων ἔλεγχον ἀψευδέϲτατον.
ΜΕΓΑΡΑ ὦ πρέϲβυ, Ταφίων ὅϲ ποτʼ ἐξεῖλεϲ πόλιν
ϲτρατηλατήϲαϲ κλεινὰ Καδμείων δορόϲ,
ὡϲ οὐδὲν ἀνθρώποιϲι τῶν θείων ϲαφέϲ.
ἐγὼ γὰρ οὔτʼ ἐϲ πατέρʼ ἀπηλάθην τύχηϲ,
ὃϲ οὕνεκʼ ὄλβου μέγαϲ ἐκομπάϲθη ποτὲ
ἔχων τυραννίδʼ, ἧϲ μακραὶ λόγχαι πέρι
πηδῶϲʼ ἔρωτι ϲώματʼ εἰϲ εὐδαίμονα,
ἔχων δὲ τέκνα· κἄμʼ ἔδωκε παιδὶ ϲῶι,
ἐπίϲημον εὐνὴν Ἡρακλεῖ ϲυνοικίϲαϲ.
καὶ νῦν ἐκεῖνα μὲν θανόντʼ ἀνέπτατο,
ἐγὼ δὲ καὶ ϲὺ μέλλομεν θνήιϲκειν, γέρον,
οἵ θʼ Ἡράκλειοι παῖδεϲ, οὓϲ ὑπὸ πτεροῖϲ
ϲώιζω νεοϲϲοὺϲ ὄρνιϲ ὣϲ ὑφειμένουϲ.
οἱ δʼ εἰϲ ἔλεγχον ἄλλοϲ ἄλλοθεν πίτνων
Ὦ μῆτερ, αὐδᾶι, ποῖ πατὴρ ἄπεϲτι γῆϲ;
τί δρᾶι, πόθʼ ἥξει; τῶι νέωι δʼ ἐϲφαλμένοι
ζητοῦϲι τὸν τεκόντʼ, ἐγὼ δὲ διαφέρω
λόγοιϲι μυθεύουϲα. θαυμάζων δʼ ὅταν
πύλαι ψοφῶϲι πᾶϲ ἀνίϲτηϲιν πόδα,
ὡϲ πρὸϲ πατρῶιον προϲπεϲούμενοι γόνυ.
νῦν οὖν τίνʼ ἐλπίδʼ ἢ πόρον ϲωτηρίαϲ
ἐξευμαρίζηι, πρέϲβυ; πρὸϲ ϲὲ γὰρ βλέπω.
ὡϲ οὔτε γαίαϲ ὅριʼ ἂν ἐκβαῖμεν λάθραι
(φυλακαὶ γὰρ ἡμῶν κρείϲϲονεϲ κατʼ ἐξόδουϲ)
οὔτʼ ἐν φίλοιϲιν ἐλπίδεϲ ϲωτηρίαϲ
ἔτʼ εἰϲὶν ἡμῖν. ἥντινʼ οὖν γνώμην ἔχειϲ
λέγʼ ἐϲ τὸ κοινόν, μὴ θανεῖν ἕτοιμον ἦι.
Αμ. ὦ θύγατερ, οὔτοι ῥάιδιον τὰ τοιάδε
φαύλωϲ παραινεῖν ϲπουδάϲαντʼ ἄνευ πόνου·
χρόνον δὲ μηκύνωμεν ὄντεϲ ἀϲθενεῖϲ.
Με. λύπηϲ τι προϲδεῖϲ ἢ φιλεῖϲ οὕτω φάοϲ;
Αμ. καὶ τῶιδε χαίρω καὶ φιλῶ τὰϲ ἐλπίδαϲ.
Με. κἀγώ· δοκεῖν δὲ τἀδόκητʼ οὐ χρή, γέρον.
Αμ. ἐν ταῖϲ ἀναβολαῖϲ τῶν κακῶν ἔνεϲτʼ ἄκη.
Με. ὁ δʼ ἐν μέϲωι γε λυπρὸϲ ὢν δάκνει χρόνοϲ
Αμ. γένοιτο μέντἄν, θύγατερ, οὔριοϲ δρόμοϲ
ἐκ τῶν παρόντων τῶνδʼ ἐμοὶ καὶ ϲοὶ κακῶν
ἔλθοι τʼ ἔτʼ ἂν παῖϲ οὑμόϲ, εὐνήτωρ δὲ ϲόϲ.
ἀλλʼ ἡϲύχαζε καὶ δακρυρρόουϲ τέκνων
πηγὰϲ ἀφαίρει καὶ παρευκήλει λόγοιϲ,
κλέπτουϲα μύθοιϲ ἀθλίουϲ κλοπὰϲ ὅμωϲ.
κάμνουϲι γάρ τοι καὶ βροτῶν αἱ ϲυμφοραί,
καὶ πνεύματʼ ἀνέμων οὐκ ἀεὶ ῥώμην ἔχει,
οἵ τʼ εὐτυχοῦντεϲ διὰ τέλουϲ οὐκ εὐτυχεῖϲ·

ἐξίϲταται γὰρ πάντʼ ἀπʼ ἀλλήλων δίχα.
οὗτοϲ δʼ ἀνὴρ ἄριϲτοϲ ὅϲτιϲ ἐλπίϲιν
πέποιθεν αἰεί· τὸ δʼ ἀπορεῖν ἀνδρὸϲ κακοῦ.
[ϲτρ.
ΧΟΡΟϹ ὑψόροφα μέλαθρα καὶ γεραι-
ὰ δέμνιʼ ἀμφὶ βάκτροιϲ
ἔρειϲμα θέμενοϲ ἐϲτάλην
ἰηλέμων γέρων ἀοι-
δὸϲ ὥϲτε πολιὸϲ ὄρνιϲ,
ἔπεα μόνον καὶ δόκημα νυκτερω-
πὸν ἐννύχων ὀνείρων,
τρομερὰ μὲν ἀλλʼ ὅμωϲ πρόθυμʼ,
ὦ τέκεα τέκεα πατρὸϲ ἀπάτορʼ,
ὦ γεραιὲ ϲύ τε τάλαινα μᾶ-
τερ, ἃ τὸν ⟨ἐν⟩ Ἀίδα δόμοιϲ
πόϲιν ἀναϲτενάζειϲ.
[ἀντ.
†μὴ προκάμητε πόδα† βαρύ τε κῶ-
Λον ὥϲτε πρὸϲ πετραῖον
λέπαϲ †ζυγηφόρον πῶλον
ἀνέντεϲ ὡϲ βάροϲ φέρον
τροχηλάτοιο πώλου†.
λαβοῦ χερῶν καὶ πέπλων, ὅτου λέλοι-
πε ποδὸϲ ἀμαυρὸν ἴχνοϲ.
γέρων γέροντα παρακόμιζʼ,
ὧι ξύνοπλα δόρατα νέα νέωι
τὸ πάροϲ ἐν ἡλίκων πόνοιϲ
ξυνῆν ποτʼ, εὐκλεεϲτάταϲ
πατρίδοϲ οὐκ ὀνείδη.
[ἐπωιδ.
ἴδετε πατέροϲ ὡϲ γορ-
γῶπεϲ αἵδε προϲφερεῖϲ
ὀμμάτων αὐγαί,
τὸ δὲ κακοτυχὲϲ οὐ λέλοιπεν ἐκ τέκνων
οὐδʼ ἀποίχεται χάριϲ.
Ἑλλὰϲ ὦ ξυμμάχουϲ
οἵουϲ οἵουϲ ὀλέϲαϲα
τούϲδʼ ἀποϲτερήϲηι.
ἀλλʼ εἰϲορῶ γὰρ τόνδε δωμάτων πέλαϲ
Λύκον περῶντα, τῆϲδε κοίρανον χθονόϲ.
ΛΥΚΟϹ τὸν Ἡράκλειον πατέρα καὶ ξυνάορον,
εἰ χρή μʼ, ἐρωτῶ· χρὴ δʼ, ἐπεί γε δεϲπότηϲ
ὑμῶν καθέϲτηχʼ, ἱϲτορεῖν ἃ βούλομαι.
τίνʼ ἐϲ χρόνον ζητεῖτε μηκῦναι βίον;
τίνʼ ἐλπίδʼ ἀλκήν τʼ εἰϲορᾶτε μὴ θανεῖν;
ἦ τὸν παρʼ Ἅιδηι πατέρα τῶνδε κείμενον
πιϲτεύεθʼ ἥξειν; ὡϲ ὑπὲρ τὴν ἀξίαν
τὸ πένθοϲ αἴρεϲθʼ, εἰ θανεῖν ὑμᾶϲ χρεών,
ϲὺ μὲν καθʼ Ἑλλάδʼ ἐκβαλὼν κόμπουϲ κενοὺϲ
ὡϲ ϲύγγαμόϲ ϲοι Ζεὺϲ τέκνου τε κοινεών,
ϲὺ δʼ ὡϲ ἀρίϲτου φωτὸϲ ἐκλήθηϲ δάμαρ.
τί δὴ τὸ ϲεμνὸν ϲῶι κατείργαϲται πόϲει,
ὕδρον ἕλειον εἰ διώλεϲε κτανὼν
ἢ τὸν Νέμειον θῆρʼ, ὃν ἐν βρόχοιϲ ἑλὼν
βραχίονόϲ φηϲʼ ἀγχόναιϲιν ἐξελεῖν;
τοῖϲδʼ ἐξαγωνίζεϲθε; τῶνδʼ ἄρʼ οὕνεκα
τοὺϲ Ἡρακλείουϲ παῖδαϲ οὐ θνήιϲκειν χρεών;
ὁ δʼ ἔϲχε δόξαν οὐδὲν ὢν εὐψυχίαϲ
θηρῶν ἐν αἰχμῆι, τἄλλα δʼ οὐδὲν ἄλκιμοϲ,
ὃϲ οὔποτʼ ἀϲπίδʼ ἔϲχε πρὸϲ λαιᾶι χερὶ
οὐδʼ ἦλθε λόγχηϲ ἐγγὺϲ ἀλλὰ τόξʼ ἔχων,
κάκιϲτον ὅπλον, τῆι φυγῆι πρόχειροϲ ἦν.
ἀνδρὸϲ δʼ ἔλεγχοϲ οὐχὶ τόξʼ εὐψυχίαϲ
ἀλλʼ ὃϲ μένων βλέπει τε κἀντιδέρκεται
δορὸϲ ταχεῖαν ἄλοκα τάξιν ἐμβεβώϲ.
ἔχει δὲ τοὐμὸν οὐκ ἀναίδειαν, γέρον,
ἀλλʼ εὐλάβειαν· οἶδα γὰρ κατακτανὼν
Κρέοντα πατέρα τῆϲδε καὶ θρόνουϲ ἔχων.
οὔκουν τραφέντων τῶνδε τιμωροὺϲ ἐμοὶ
χρήιζω λιπέϲθαι, τῶν δεδραμένων δίκην.
Αμ. τῶι τοῦ Διὸϲ μὲν Ζεὺϲ ἀμυνέτω μέρει
παιδόϲ· τὸ δʼ εἰϲ ἔμʼ, Ἡράκλειϲ, ἐμοὶ μέλει
λόγοιϲι τὴν τοῦδʼ ἀμαθίαν ὑπὲρ ϲέθεν
δεῖξαι· κακῶϲ γάρ ϲʼ οὐκ ἐατέον κλύειν.
πρῶτον μὲν οὖν τἄρρητʼ (ἐν ἀρρήτοιϲι γὰρ
τὴν ϲὴν νομίζω δειλίαν, Ἡράκλεεϲ)
ϲὺν μάρτυϲιν θεοῖϲ δεῖ μʼ ἀπαλλάξαι ϲέθεν.
Διὸϲ κεραυνὸν ἠρόμην τέθριππά τε
ἐν οἷϲ βεβηκὼϲ τοῖϲι γῆϲ βλαϲτήμαϲιν
Γίγαϲι πλευροῖϲ πτήνʼ ἐναρμόϲαϲ βέλη
τὸν καλλίνικον μετὰ θεῶν ἐκώμαϲεν·
τετραϲκελέϲ θʼ ὕβριϲμα, Κενταύρων γένοϲ,
Φολόην ἐπελθών, ὦ κάκιϲτε βαϲιλέων,
ἐροῦ τίνʼ ἄνδρʼ ἄριϲτον ἐγκρίνειαν ἄν·
ἢ οὐ παῖδα τὸν ἐμόν, ὃν ϲὺ φὴιϲ εἶναι δοκεῖν;
Δίρφυν τʼ ἐρωτῶν ἥ ϲʼ ἔθρεψʼ Ἀβαντίδα,
οὐκ ἄν ⟨ϲʼ⟩ ἐπαινέϲειεν· οὐ γὰρ ἔϲθʼ ὅπου
ἐϲθλόν τι δράϲαϲ μάρτυρʼ ἂν λάβοιϲ πάτραν.
τὸ πάνϲοφον δʼ εὕρημα, τοξήρη ϲαγήν,
μέμφηι· κλύων νυν τἀπʼ ἐμοῦ ϲοφὸϲ γενοῦ.
ἀνὴρ ὁπλίτηϲ δοῦλόϲ ἐϲτι τῶν ὅπλων
θραύϲαϲ τε λόγχην οὐκ ἔχει τῶι ϲώματι
θάνατον ἀμῦναι, μίαν ἔχων ἀλκὴν μόνον·
καὶ τοῖϲι ϲυνταχθεῖϲιν οὖϲι μὴ ἀγαθοῖϲ
αὐτὸϲ τέθνηκε δειλίαι τῆι τῶν πέλαϲ.
ὅϲοι δὲ τόξοιϲ χεῖρʼ ἔχουϲιν εὔϲτοχον,
ἓν μὲν τὸ λῶιϲτον, μυρίουϲ οἰϲτοὺϲ ἀφεὶϲ
ἄλλοιϲ τὸ ϲῶμα ῥύεται μὴ κατθανεῖν,
ἑκὰϲ δʼ ἀφεϲτὼϲ πολεμίουϲ ἀμύνεται
τυφλοῖϲ ὁρῶνταϲ οὐτάϲαϲ τοξεύμαϲιν
τὸ ϲῶμά τʼ οὐ δίδωϲι τοῖϲ ἐναντίοιϲ,
ἐν εὐφυλάκτωι δʼ ἐϲτί. τοῦτο δʼ ἐν μάχηι
ϲοφὸν μάλιϲτα, δρῶντα πολεμίουϲ κακῶϲ
ϲώιζειν τὸ ϲῶμα, μὴ ʼκ τύχηϲ ὡρμιϲμένον.
λόγοι μὲν οἵδε τοῖϲι ϲοῖϲ ἐναντίαν
γνώμην ἔχουϲι τῶν καθεϲτώτων πέρι.
παῖδαϲ δὲ δὴ τί τούϲδʼ ἀποκτεῖναι θέλειϲ;
τί ϲʼ οἵδʼ ἔδραϲαν; ἕν τί ϲʼ ἡγοῦμαι ϲοφόν,
εἰ τῶν ἀρίϲτων τἄκγονʼ αὐτὸϲ ὢν κακὸϲ
δέδοικαϲ. ἀλλὰ τοῦθʼ ὅμωϲ ἡμῖν βαρύ,
εἰ δειλίαϲ ϲῆϲ κατθανούμεθʼ οὕνεκα,
ὃ χρῆν ϲʼ ὑφʼ ἡμῶν τῶν ἀμεινόνων παθεῖν,
εἰ Ζεὺϲ δικαίαϲ εἶχεν εἰϲ ἡμᾶϲ φρέναϲ.
εἰ δʼ οὖν ἔχειν γῆϲ ϲκῆπτρα τῆϲδʼ αὐτὸϲ θέλειϲ,
ἔαϲον ἡμᾶϲ φυγάδαϲ ἐξελθεῖν χθονόϲ·
βίαι δὲ δράϲηιϲ μηδὲν ἢ πείϲηι βίαν
ὅταν θεοῦ ϲοι πνεῦμα μεταβαλὸν τύχηι.
φεῦ·
ὦ γαῖα Κάδμου (καὶ γὰρ ἐϲ ϲʼ ἀφίξομαι
λόγουϲ ὀνειδιϲτῆραϲ ἐνδατούμενοϲ),
τοιαῦτʼ ἀμύνεθʼ Ἡρακλεῖ τέκνοιϲί τε;
Μινύαιϲ ὃϲ εἷϲ ἅπαϲι διὰ μάχηϲ μολὼν
Θήβαϲ ἔθηκεν ὄμμʼ ἐλεύθερον βλέπειν.
οὐδʼ Ἑλλάδʼ ἤινεϲʼ (οὐδʼ ἀνέξομαί ποτε
ϲιγῶν) κακίϲτην λαμβάνων ἐϲ παῖδʼ ἐμόν,
ἣν χρῆν νεοϲϲοῖϲ τοῖϲδε πῦρ λόγχαϲ ὅπλα
φέρουϲαν ἐλθεῖν, ποντίων καθαρμάτων
χέρϲου τʼ ἀμοιβὰϲ ὧν †ἐμόχθηϲαϲ χάριν†.
τὰ δʼ, ὦ τέκνʼ, ὑμῖν οὔτε Θηβαίων πόλιϲ
οὔθʼ Ἑλλὰϲ ἀρκεῖ· πρὸϲ δʼ ἔμʼ ἀϲθενῆ φίλον
δεδόρκατʼ, οὐδὲν ὄντα πλὴν γλώϲϲηϲ ψόφον.
ῥώμη γὰρ ἐκλέλοιπεν ἣν πρὶν εἴχομεν,
γήραι δὲ τρομερὰ γυῖα κἀμαυρὸν ϲθένοϲ.
εἰ δʼ ἦ νέοϲ τε κἄτι ϲώματοϲ κρατῶν,
λαβὼν ἂν ἔγχοϲ τοῦδε τοὺϲ ξανθοὺϲ πλόκουϲ
καθηιμάτωϲʼ ἄν, ὥϲτʼ Ἀτλαντικῶν πέραν
φεύγειν ὅρων ἂν δειλίαι τοὐμὸν δόρυ.
Χο. ἆρʼ οὐκ ἀφορμὰϲ τοῖϲ λόγοιϲιν ἁγαθοὶ
θνητῶν ἔχουϲι, κἂν βραδύϲ τιϲ ἦι λέγειν;
Λυ. ϲὺ μὲν λέγʼ ἡμᾶϲ οἷϲ πεπύργωϲαι λόγοιϲ,
ἐγὼ δὲ δράϲω ϲʼ ἀντὶ τῶν λόγων κακῶϲ.
ἄγʼ, οἱ μὲν Ἑλικῶνʼ, οἱ δὲ Παρναϲοῦ πτυχὰϲ
τέμνειν ἄνωχθʼ ἐλθόντεϲ ὑλουργοὺϲ δρυὸϲ
κορμούϲ· ἐπειδὰν δʼ ἐϲκομιϲθῶϲιν πόλει
βωμὸν πέριξ νήϲαντεϲ ἀμφήρη ξύλα
ἐμπίμπρατʼ αὐτῶν κἀκπυροῦτε ϲώματα
πάντων, ἵνʼ εἰδῶϲʼ οὕνεκʼ οὐχ ὁ κατθανὼν
κρατεῖ χθονὸϲ τῆϲδʼ ἀλλʼ ἐγὼ τὰ νῦν τάδε.
ὑμεῖϲ δέ, πρέϲβειϲ, ταῖϲ ἐμαῖϲ ἐναντίοι
γνώμαιϲιν ὄντεϲ, οὐ μόνον ϲτενάξετε
τοὺϲ Ἡρακλείουϲ παῖδαϲ ἀλλὰ καὶ δόμου
τύχαϲ, ὅταν πάϲχηι τι, μεμνήϲεϲθε δὲ
δοῦλοι γεγῶτεϲ τῆϲ ἐμῆϲ τυραννίδοϲ.
Χο. ὦ γῆϲ λοχεύμαθʼ, οὓϲ Ἄρηϲ ϲπείρει ποτὲ
λάβρον δράκοντοϲ ἐξερημώϲαϲ γένυν,
οὐ ϲκῆπτρα, χειρὸϲ δεξιᾶϲ ἐρείϲματα,
ἀρεῖτε καὶ τοῦδʼ ἀνδρὸϲ ἀνόϲιον κάρα
καθαιματώϲεθʼ, ὅϲτιϲ οὐ Καδμεῖοϲ ὢν
ἄρχει κάκιϲτοϲ τῶν ἐμῶν ἔπηλυϲ ὤν;
ἀλλʼ οὐκ ἐμοῦ γε δεϲπόϲειϲ χαίρων ποτὲ
οὐδʼ ἁπόνηϲα πόλλʼ ἐγὼ καμὼν χερὶ
ἕξειϲ. ἀπέρρων δʼ ἔνθεν ἦλθεϲ ἐνθάδε
ὕβριζʼ. ἐμοῦ γὰρ ζῶντοϲ οὐ κτενεῖϲ ποτε
τοὺϲ Ἡρακλείουϲ παῖδαϲ· οὐ τοϲόνδε γῆϲ
ἔνερθʼ ἐκεῖνοϲ κρύπτεται λιπὼν τέκνα.
ἐπεὶ ϲὺ μὲν γῆν τήνδε διολέϲαϲ ἔχειϲ,
ὁ δʼ ὠφελήϲαϲ ἀξίων οὐ τυγχάνει·
κἄπειτα πράϲϲω πόλλʼ ἐγὼ φίλουϲ ἐμοὺϲ
θανόνταϲ εὖ δρῶν, οὗ φίλων μάλιϲτα δεῖ;
ὦ δεξιὰ χείρ, ὡϲ ποθεῖϲ λαβεῖν δόρυ,
ἐν δʼ ἀϲθενείαι τὸν πόθον διώλεϲαϲ.
ἐπεί ϲʼ ἔπαυϲʼ ἂν δοῦλον ἐννέποντά με
καὶ τάϲδε Θήβαϲ εὐκλεῶϲ ὠνήϲαμεν,
ἐν αἷϲ ϲὺ χαίρειϲ. οὐ γὰρ εὖ φρονεῖ πόλιϲ
ϲτάϲει νοϲοῦϲα καὶ κακοῖϲ βουλεύμαϲιν·
οὐ γάρ ποτʼ ἂν ϲὲ δεϲπότην ἐκτήϲατο.
Με. γέροντεϲ, αἰνῶ· τῶν φίλων γὰρ οὕνεκα
ὀργὰϲ δικαίαϲ τοὺϲ φίλουϲ ἔχειν χρεών.
ἡμῶν δʼ ἕκατι δεϲπόταιϲ θυμούμενοι
πάθητε μηδέν. τῆϲ δʼ ἐμῆϲ, Ἀμφιτρύων,
γνώμηϲ ἄκουϲον, ἤν τί ϲοι δοκῶ λέγειν.
ἐγὼ φιλῶ μὲν τέκνα· πῶϲ γὰρ οὐ φιλῶ
ἅτικτον, ἁμόχθηϲα; καὶ τὸ κατθανεῖν
δεινὸν νομίζω· τῶι δʼ ἀναγκαίωι τρόπωι
ὃϲ ἀντιτείνει ϲκαιὸν ἡγοῦμαι βροτῶν.
ἡμᾶϲ δʼ, ἐπειδὴ δεῖ θανεῖν, θνήιϲκειν χρεὼν
μὴ πυρὶ καταξανθένταϲ, ἐχθροῖϲιν γέλων
διδόνταϲ, οὑμοὶ τοῦ θανεῖν μεῖζον κακόν.
ὀφείλομεν γὰρ πολλὰ δώμαϲιν καλά·
ϲὲ μὲν δόκηϲιϲ ἔλαβεν εὐκλεὴϲ δορόϲ,
ὥϲτʼ οὐκ ἀνεκτὸν δειλίαϲ θανεῖν ϲʼ ὕπο,
οὑμὸϲ δʼ ἀμαρτύρητοϲ εὐκλεὴϲ πόϲιϲ,
ὃϲ τούϲδε παῖδαϲ οὐκ ἂν ἐκϲῶϲαι θέλοι
δόξαν κακὴν λαβόνταϲ· οἱ γὰρ εὐγενεῖϲ
κάμνουϲι τοῖϲ αἰϲχροῖϲι τῶν τέκνων ὕπερ·
ἐμοί τε μίμημʼ ἀνδρὸϲ οὐκ ἀπωϲτέον.
ϲκέψαι δὲ τὴν ϲὴν ἐλπίδʼ ἧι λογίζομαι·
ἥξειν νομίζειϲ παῖδα ϲὸν γαίαϲ ὕπο;
καὶ τίϲ θανόντων ἦλθεν ἐξ Ἅιδου πάλιν;
ἀλλʼ ὡϲ λόγοιϲι τόνδε μαλθάξαιμεν ἄν;
ἥκιϲτα· φεύγειν ϲκαιὸν ἄνδρʼ ἐχθρὸν χρεών,
ϲοφοῖϲι δʼ εἴκειν καὶ τεθραμμένοιϲ καλῶϲ·
ῥᾶιον γὰρ αἰδοῖ ϲʼ ὑποβαλὼν φίλʼ ἂν τέμοιϲ.
ἤδη δʼ ἐϲῆλθέ μʼ εἰ παραιτηϲαίμεθα
φυγὰϲ τέκνων τῶνδʼ· ἀλλὰ καὶ τόδʼ ἄθλιον
πενίαι ϲὺν οἰκτρᾶι περιβαλεῖν ϲωτηρίαν,
ὡϲ τὰ ξένων πρόϲωπα φεύγουϲιν φίλοιϲ
ἓ ἦμαρ ἡδὺ βλέμμʼ ἔχειν φαϲὶν μόνον.
τόλμα μεθʼ ἡμῶν θάνατον, ὃϲ μένει ϲʼ ὅμωϲ.
προκαλούμεθʼ εὐγένειαν, ὦ γέρον, ϲέθεν·
τὰϲ τῶν θεῶν γὰρ ὅϲτιϲ ἐκμοχθεῖ τύχαϲ
πρόθυμόϲ ἐϲτιν, ἡ προθυμία δʼ ἄφρων·
ὃ χρὴ γὰρ οὐδεὶϲ μὴ χρεὼν θήϲει ποτέ.
Χο. εἰ μὲν ϲθενόντων τῶν ἐμῶν βραχιόνων
ἦν τίϲ ϲʼ ὑβρίζων, ῥαιδίωϲ ἔπαυϲά τἄν·
νῦν δʼ οὐδέν ἐϲμεν. ϲὸν δὲ τοὐντεῦθεν ϲκοπεῖν
ὅπωϲ διώϲηι τὰϲ τύχαϲ, Ἀμφιτρύων.
Αμ. οὔτοι τὸ δειλὸν οὐδὲ τοῦ βίου πόθοϲ
θανεῖν ἐρύκει μʼ, ἀλλὰ παιδὶ βούλομαι
ϲῶϲαι τέκνʼ· ἄλλωϲ δʼ ἀδυνάτων ἔοικʼ ἐρᾶν.
ἰδού, πάρεϲτιν ἥδε φαϲγάνωι δέρη
κεντεῖν φονεύειν ἱέναι πέτραϲ ἄπο.
μίαν δὲ νῶιν δὸϲ χάριν, ἄναξ, ἱκνούμεθα·
κτεῖνόν με καὶ τήνδʼ ἀθλίαν παίδων πάροϲ,
ὡϲ μὴ τέκνʼ εἰϲίδωμεν, ἀνόϲιον θέαν,
ψυχορραγοῦντα καὶ καλοῦντα μητέρα
πατρόϲ τε πατέρα. τἄλλα δʼ, εἰ πρόθυμοϲ εἶ,
πρᾶϲϲʼ· οὐ γὰρ ἀλκὴν ἔχομεν ὥϲτε μὴ θανεῖν.
Με. κἀγώ ϲʼ ἱκνοῦμαι χάριτι προϲθεῖναι χάριν,
⟨ἡμῖν⟩ ἵνʼ ἀμφοῖν εἷϲ ὑπουργήϲηιϲ διπλᾶ·
κόϲμον πάρεϲ μοι παιϲὶ προϲθεῖναι νεκρῶν,
δόμουϲ ἀνοίξαϲ (νῦν γὰρ ἐκκεκλήιμεθα),
ὡϲ ἀλλὰ ταῦτά γʼ ἀπολάχωϲʼ οἴκων πατρόϲ.
Λυ. ἔϲται τάδʼ· οἴγειν κλῆιθρα προϲπόλοιϲ λέγω.
κοϲμεῖϲθʼ ἔϲω μολόντεϲ· οὐ φθονῶ πέπλων.
ὅταν δὲ κόϲμον περιβάληϲθε ϲώμαϲιν
ἥξω πρὸϲ ὑμᾶϲ νερτέραι δώϲων χθονί.
Με. ὦ τέκνʼ, ὁμαρτεῖτʼ ἀθλίωι μητρὸϲ ποδὶ
πατρῶιον ἐϲ μέλαθρον, οὗ τῆϲ οὐϲίαϲ
ἄλλοι κρατοῦϲι, τὸ δʼ ὄνομʼ ἔϲθʼ ἡμῶν ἔτι.
Αμ. ὦ Ζεῦ, μάτην ἄρʼ ὁμόγαμόν ϲʼ ἐκτηϲάμην,
μάτην δὲ παιδὸϲ κοινεῶνʼ ἐκλήιζομεν·
ϲὺ δʼ ἦϲθʼ ἄρʼ ἧϲϲον ἢ ʼδόκειϲ εἶναι φίλοϲ.
ἀρετῆι ϲε νικῶ θνητὸϲ ὢν θεὸν μέγαν·
παῖδαϲ γὰρ οὐ προύδωκα τοὺϲ Ἡρακλέουϲ.
ϲὺ δʼ ἐϲ μὲν εὐνὰϲ κρύφιοϲ ἠπίϲτω μολεῖν,
τἀλλότρια λέκτρα δόντοϲ οὐδενὸϲ λαβών,
ϲώιζειν δὲ τοὺϲ ϲοὺϲ οὐκ ἐπίϲταϲαι φίλουϲ.
ἀμαθήϲ τιϲ εἶ θεὸϲ ἢ δίκαιοϲ οὐκ ἔφυϲ.
[ϲτρ. α
Χο. αἴλινον μὲν ἐπʼ εὐτυχεῖ
μολπᾶι Φοῖβοϲ ἰαχεῖ
τὰν καλλίφθογγον κιθάραν
ἐλαύνων πλήκτρωι χρυϲέωι·
ἐγὼ δὲ τὸν γᾶϲ ἐνέρων τʼ
ἐϲ ὄρφναν μολόντα παῖδʼ,
εἴτε Διόϲ νιν εἴπω
εἴτʼ Ἀμφιτρύωνοϲ ἶνιν,
ὑμνῆϲαι ϲτεφάνωμα μό-
χθων διʼ εὐλογίαϲ θέλω.
γενναίων δʼ ἀρεταὶ πόνων
τοῖϲ θανοῦϲιν ἄγαλμα.
[μεϲωιδ. α
πρῶτον μὲν Διὸϲ ἄλϲοϲ
ἠρήμωϲε λέοντοϲ,
πυρϲῶι δʼ ἀμφεκαλύφθη
ξανθὸν κρᾶτʼ ἐπινωτίϲαϲ
δεινοῦ χάϲματι θηρόϲ.
[ἀντ. α
τάν τʼ ὀρεινόμον ἀγρίων
Κενταύρων ποτὲ γένναν
ἔϲτρωϲεν τόξοιϲ φονίοιϲ,
ἐναίρων πτανοῖϲ βέλεϲιν.
ξύνοιδε Πηνειὸϲ ὁ καλ-
λιδίναϲ μακραί τʼ ἄρου-
ραι πεδίων ἄκαρποι
καὶ Πηλιάδεϲ θεράπναι
ϲύγχορτοί θʼ Ὁμόλαϲ ἔναυ-
λοι, πεύκαιϲιν ὅθεν χέραϲ
πληροῦντεϲ χθόνα Θεϲϲάλων
ἱππείαιϲ ἐδάμαζον.
[ἐπωιδ. α
τάν τε χρυϲοκάρανον
δόρκα ποικιλόνωτον
ϲυλήτειραν ἀγρωϲτᾶν
κτείναϲ θηροφόνον θεὰν
Οἰνωᾶτιν ἀγάλλει.
[ϲτρ. β
τεθρίππων τʼ ἐπέβα
καὶ ψαλίοιϲ ἐδάμαϲϲε πώ-
λουϲ Διομήδεοϲ, αἳ φονίαιϲι φάτ-
ναιϲ ἀχάλινʼ ἐθόαζον
κάθαιμα γένυϲι ϲῖτα,
χαρμοναῖϲιν ἀνδροβρῶϲι
δυϲτράπεζοι· πέραν
δʼ ἀργυρορρύτων Ἕβρου
διεπέραϲεν ὄχθων,
Μυκηναίωι πονῶν τυράννωι·
[μεϲωιδ. β
ἄν τε Μηλιάδʼ ἀκτὰν
Ἀναύρου παρὰ παγὰϲ
Κύκνον ξεινοδαΐκταν
τόξοιϲ ὤλεϲεν, Ἀμφαναί–
αϲ οἰκήτορʼ ἄμεικτον.
[ἀντ. β
ὑμνωιδούϲ τε κόραϲ
ἤλυθεν ἑϲπέριόν ⟨τʼ⟩ ἐϲ αὐ-
λὰν χρύϲεον πετάλων ἄπο μηλοφό-
ρων χερὶ καρπὸν ἀμέρξων,
δράκοντα πυρϲόνωτον,
ὅϲ⟨ϲφʼ⟩ἄπλατον ἀμφελικτὸϲ
ἕλικʼ ἐφρούρει, κτανών·
ποντίαϲ θʼ ἁλὸϲ μυχοὺϲ
εἰϲέβαινε, θνατοῖϲ
γαλανείαϲ τιθεὶϲ ἐρετμοῖϲ.
[ἐπωιδ. β
οὐρανοῦ θʼ ὑπὸ μέϲϲαν
ἐλαύνει χέραϲ ἕδραν,
Ἄτλαντοϲ δόμον ἐλθών,
ἀϲτρωπούϲ τε κατέϲχεν οἴ–
κουϲ εὐανορίαι θεῶν.
[ϲτρ. γ
τὸν ἱππευτάν τʼ Ἀμαζόνων ϲτρατὸν
Μαιῶτιν ἀμφὶ πολυπόταμον
ἔβα διʼ ἄξεινον οἶδμα λίμναϲ,
τίνʼ οὐκ ἀφʼ Ἑλλανίαϲ
ἄγορον ἁλίϲαϲ φίλων,
κόραϲ Ἀρείαϲ†πέπλων
χρυϲεόϲτολον φάροϲ†
ζωϲτῆροϲ ὀλεθρίουϲ ἄγραϲ·
τὰ κλεινὰ δʼ Ἑλλὰϲ ἔλαβε βαρ–
βάρου κόραϲ λάφυρα καὶ
ϲώιζεται Μυκήναιϲ.
[μεϲωιδ. γ
τάν τε μυριόκρανον
πολύφονον κύνα Λέρνεϲ
ὕδραν ἐξεπύρωϲεν,
βέλεϲί τʼ ἀμφέβαλʼ⟨ἰόν⟩,
τὸν τριϲώματον οἷϲιν ἔ–
κτα βοτῆρʼ Ἐρυθείαϲ.
[ἀντ. γ
δρόμων τʼ ἄλλων ἀγάλματʼ εὐτυχῆ
διῆλθε τόν⟨τε⟩πολυδάκρυον
ἔπλευϲʼ ἐϲ Ἅιδαν, πόνων τελευτάν,
ἵνʼ ἐκπεραίνει τάλαϲ
βίοτον οὐδʼ ἔβα πάλιν.
ϲτέγαι δʼ ἔρημοι φίλων,
τὰν δʼ ἀνόϲτιμον τέκνων
Χάρωνοϲ ἐπιμένει πλάτα
βίου κέλευθον ἄθεον ἄδι–
κον· ἐϲ δὲ ϲὰϲ χέραϲ βλέπει
δώματʼ οὐ παρόντοϲ.
[ἐπωιδ. γ
εἰ δʼ ἐγὼ ϲθένοϲ ἥβων
δόρυ τʼ ἔπαλλον ἐν αἰχμᾶι
Καδμείων τε ϲύνηβοι,
τέκεϲιν ἂν προπαρέϲταν
ἀλκᾶι· νῦν δʼ ἀπολείπομαι
τᾶϲ εὐδαίμονοϲ ἥβαϲ.
ἀλλʼ ἐϲορῶ γὰρ τούϲδε φθιμένων
ἔνδυτʼ ἔχονταϲ,
τοὺϲ τοῦ μεγάλου δή ποτε παῖδαϲ
τὸ πρὶν Ἡρακλέουϲ, ἄλοχόν τε φίλην
†ὑπὸ ϲειραίοιϲ ποϲὶν† ἕλκουϲαν
τέκνα καὶ γεραιὸν πατέρʼ Ἡρακλέουϲ.
δύϲτηνοϲ ἐγώ,
δακρύων ὡϲ οὐ δύναμαι κατέχειν
γραίαϲ ὄϲϲων ἔτι πηγάϲ.
Με. εἶἑν· τίϲ ἱερεύϲ, τίϲ ϲφαγεὺϲ τῶν δυϲπότμων;
[ἢ τῆϲ ταλαίνηϲ τῆϲ ἐμῆϲ ψυχῆϲ φονεύϲ;]
ἕτοιμʼ ἄγειν τὰ θύματʼ εἰϲ Ἅιδου τάδε.
ὦ τέκνʼ, ἀγόμεθα ζεῦγοϲ οὐ καλὸν νεκρῶν,
ὁμοῦ γέροντεϲ καὶ νέοι καὶ μητέρεϲ.
ὦ μοῖρα δυϲτάλαινʼ ἐμή τε καὶ τέκνων
τῶνδʼ, οὓϲ πανύϲτατʼ ὄμμαϲιν προϲδέρκομαι.
ἐτέκομεν ὑμᾶϲ, πολεμίοιϲ δʼ ἐθρεψάμην
ὕβριϲμα κἀπίχαρμα καὶ διαφθοράν.
φεῦ.
ἦ πολύ γε δόξηϲ ἐξέπεϲον εὐέλπιδοϲ,
ἣν πατρὸϲ ὑμῶν ἐκ λόγων ποτʼ ἤλπιϲα
ϲοὶ μὲν γὰρ Ἄργοϲ ἔνεμʼ ὁ κατθανὼν πατήρ,
Εὐρυϲθέωϲ δʼ ἔμελλεϲ οἰκήϲειν δόμουϲ
τῆϲ καλλικάρπου κράτοϲ ἔχων Πελαϲγίαϲ,
ϲτολήν τε θηρὸϲ ἀμφέβαλλε ϲῶι κάραι
λέοντοϲ, ἧιπερ αὐτὸϲ ἐξωπλίζετο.
ϲὺ δʼ ἦϲθα Θηβῶν τῶν φιλαρμάτων ἄναξ
ἔγκληρα πεδία τἀμὰ γῆϲ κεκτημένοϲ,
ὡϲ ἐξέπειθεϲ τὸν καταϲπείραντά ϲε,
ἐϲ δεξιάν τε ϲὴν ἀλεξητήριον
ξύλον καθίει δαίδαλον, ψευδῆ δόϲιν.
ϲοὶ δʼ ἣν ἔπερϲε τοῖϲ ἑκηβόλοιϲ ποτὲ
τόξοιϲι δώϲειν Οἰχαλίαν ὑπέϲχετο.
τρεῖϲ δʼ ὄνταϲ⟨ὑμᾶϲ⟩τριπτύχοιϲ τυροννίϲιν
πατὴρ ἐπύργου, μέγα φρονῶν εὐανδρίαι.
ἐγὼ δὲ νύμφαϲ ἠκροθινιαζόμην
κήδη ϲυνάψουϲʼ ἔκ τʼ Ἀθηναίων χθονὸϲ
Ϲπάρτηϲ τε Θηβῶν θʼ, ὡϲ ἀνημμένοι κάλωιϲ
πρυμνηϲίοιϲι βίον ἔχοιτʼ εὐδαίμονα.
καὶ ταῦτα φροῦδα· μεταβαλοῦϲα δʼ ἡ τύχη
νύμφαϲ μὲν ὑμῖν Κῆραϲ ἀντέδωκʼ ἔχειν,
ἐμοὶ δὲ δάκρυα λουτρὰ δυϲτήνωι φέρειν.
πατὴρ δὲ πατρὸϲ ἑϲτιᾶι γάμουϲ ὅδε,
Ἅιδην νομίζων πενθερόν, κῆδοϲ πικρόν.
ὤμοι, τίνʼ ὑμῶν πρῶτον ἢ τίνʼ ὕϲτατον
πρὸϲ ϲτέρνα θῶμαι; τῶι προϲαρμόϲω ϲτόμα;
τίνοϲ λάβωμαι; πῶϲ ἂν ὡϲ ξουθόπτεροϲ
μέλιϲϲα ϲυνενέγκαιμʼ ἂν ἐκ πάντων γόουϲ,
ἐϲ ἓν δʼ ἐνεγκοῦϲʼ ἀθρόον ἀποδοίην δάκρυ;
ὦ φίλτατʼ, εἴ τιϲ φθόγγοϲ εἰϲακούεται
θνητῶν παρʼ Ἅιδηι, ϲοὶ τάδʼ, Ἡράκλειϲ, λέγω·
θνήιϲκει πατὴρ ϲὸϲ καὶ τέκνʼ, ὄλλυμαι δʼ ἐγώ,
ἣ πρὶν μακαρία διὰ ϲʼ ἐκληιζόμην βροτοῖϲ.
ἄρηξον, ἐλθέ· καὶ ϲκιὰ φάνηθί μοι.
ἅλιϲ γὰρ ἐλθὼν κἂν ὄναρ γένοιο ϲύ·
κακοὶ γάρ εἰϲιν οἳ τέκνα κτείνουϲι ϲά.
Αμ. ϲὺ μὲν τὰ νέρθεν εὐτρεπῆ ποιοῦ, γύναι·
ἐγὼ δὲ ϲʼ, ὦ Ζεῦ, χεῖρʼ ἐϲ οὐρανὸν δικὼν
αὐδῶ, τέκνοιϲιν εἴ τι τοιϲίδʼ ὠφελεῖν
μέλλειϲ, ἀμύνειν, ὡϲ τάχʼ οὐδὲν ἀρκέϲειϲ.
καίτοι κέκληϲαι πολλάκιϲ· μάτην πονῶ·
θανεῖν γάρ, ὡϲ ἔοικʼ, ἀναγκαίωϲ ἔχει.
ἀλλʼ, ὦ γέροντεϲ, ϲμικρὰ μὲν τὰ τοῦ βίου,
τοῦτον δʼ ὅπωϲ ἥδιϲτα διαπεράϲατε
ἐξ ἡμέραϲ ἐϲ νύκτα μὴ λυπούμενοι.
ὡϲ ἐλπίδαϲ μὲν ὁ χρόνοϲ οὐκ ἐπίϲταται
ϲώιζειν, τὸ δʼ αὑτοῦ ϲπουδάϲαϲ διέπτατο.
ὁρᾶτʼ ἔμʼ ὅϲπερ ἦ περίβλεπτοϲ βροτοῖϲ
ὀνομαϲτὰ πράϲϲων, καὶ μʼ ἀφείλεθʼ ἡ τύχη
ὥϲπερ πτερὸν, πρὸϲ αἰθέρʼ ἡμέραι μιᾶι.
ὁ δʼ ὄλβοϲ ὁ μέγαϲ ἥ τε δόξʼ οὐκ οἶδʼ ὅτωι
βέβαιόϲ ἐϲτι. χαίρετʼ· ἄνδρα γὰρ φίλον
πανύϲτατον νῦν, ἥλικεϲ, δεδόρκατε.
Με. ἔα·
ὦ πρέϲβυ, λεύϲϲω τἀμὰ φίλτατʼ, ἢ τί φῶ;
Αμ. οὐκ οἶδα, θύγατερ· ἀφαϲία δὲ κἄμʼ ἔχει.
Με. ὅδʼ ἐϲτὶν ὃν γῆϲ νέρθεν εἰϲηκούομεν,
εἰ μή γʼ ὄνειρον ἐν φάει τι λεύϲϲομεν.
τί φημί; ποῖʼ ὄνειρα κηραίνουϲʼ ὁρῶ;
οὐκ ἔϲθʼ ὅδʼ ἄλλοϲ ἀντὶ ϲοῦ παιδόϲ, γέρον.
δεῦρʼ, ὦ τέκνʼ, ἐκκρίμναϲθε πατρώιων πέπλων,
ἴτʼ ἐγκονεῖτε, μὴ μεθῆτʼ, ἐπεὶ Διὸϲ
ϲωτῆροϲ ὑμῖν οὐδέν ἐϲθʼ ὅδʼ ὕϲτεροϲ.
ΗΡΑΚΛΗϹ ὦ χαῖρε μέλαθρον πρόπυλά θʼ ἑϲτίαϲ ἐμῆϲ,
ὡϲ ἄϲμενόϲ ϲʼ ἐϲεῖδον ἐϲ φάοϲ μολών.
ἔα· τί χρῆμα; τέκνʼ ὁρῶ πρὸ δωμάτων
ϲτολμοῖϲι νεκρῶν κρᾶταϲ ἐξεϲτεμμένα
ὄχλωι τʼ ἐν ἀνδρῶν τὴν ἐμὴν ξυνάορον
πατέρα τε δακρύοντα ϲυμφορὰϲ τίναϲ;
φέρʼ ἐκπύθωμαι τῶνδε πληϲίον ϲταθείϲ·
γύναι, τί καινὸν ἦλθε δώμαϲιν χρέοϲ;
Με. ὦ φίλτατʼ ἀνδρῶν
⟨Αμ.⟩ ὦ φάοϲ μολὼν πατρί
⟨Με.⟩ ἥκειϲ, ἐϲώθηϲ εἰϲ ἀκμὴν ἐλθὼν φίλοιϲ;
Ηρ. τί φήιϲ; τίνʼ ἐϲ ταραγμὸν ἥκομεν, πάτερ;
Με. διωλλύμεϲθα· ϲὺ δέ, γέρον, ϲύγγνωθί μοι,
εἰ πρόϲθεν ἥρπαϲʼ ἃ ϲὲ λέγειν πρὸϲ τόνδʼ ἐχρῆν·
τὸ θῆλυ γάρ πωϲ μᾶλλον οἰκτρὸν ἀρϲένων,
καὶ τἄμʼ ἔθνηιϲκε τέκνʼ, ἀπωλλύμην δʼ ἐγώ.
Ηρ. Ἄπολλον, οἵοιϲ φροιμίοιϲ ἄρχηι λόγου.
Με. τεθνᾶϲʼ ἀδελφοὶ καὶ πατὴρ οὑμὸϲ γέρων.
Ηρ. πῶϲ φήιϲ; τί δράϲαϲ ἢ μόρου ποίου τυχών;
Με. Λύκοϲ ϲφʼ ὁ καινὸϲ γῆϲ ἄναξ διώλεϲεν.
Ηρ. ὅπλοιϲ ἀπαντῶν ἢ νοϲηϲάϲηϲ χθονόϲ;
Με. ϲτάϲει· τὸ Κάδμου δʼ ἑπτάπυλον ἔχει κράτοϲ.
Ηρ. τί δῆτα πρὸϲ ϲὲ καὶ γέροντʼ ἦλθεν φόβοϲ;
Με. κτείνειν ἔμελλε πατέρα κἀμὲ καὶ τέκνα.
Ηρ. τί φήιϲ; τί ταρβῶν ὀρφάνευμʼ ἐμῶν τέκνων;
Με. μή ποτε Κρέοντοϲ θάνατον ἐκτειϲαίατο.
Ηρ. κόϲμοϲ δὲ παίδων τίϲ ὅδε νερτέροιϲ πρέπων;
Με. θανάτου τάδʼ ἤδη περιβόλαιʼ ἐνήμμεθα.
Ηρ. καὶ πρὸϲ βίαν ἐθνήιϲκετʼ; ὦ τλήμων ἐγώ.
Με. φίλων⟨γʼ⟩ἔρημοι· ϲὲ δὲ θανόντʼ ἠκούομεν.
Ηρ. πόθεν δʼ ἐϲ ὑμᾶϲ ἥδʼ ἐϲῆλθʼ ἀθυμία;
Με. Εὐρυϲθέωϲ κήρυκεϲ ἤγγελλον τάδε.
Ηρ. τί δʼ ἐξελείπετʼ οἶκον ἑϲτίαν τʼ ἐμήν;
Με. βίαι, πατὴρ μὲν ἐκπεϲὼν ϲτρωτοῦ λέχουϲ
Ηρ. κοὐκ ἔϲχεν αἰδὼϲ τὸν γέροντʼ ἀτιμάϲαι;
Με. αἰδώϲ; ἀποικεῖ τῆϲδε τῆϲ θεοῦ πρόϲω.
Ηρ. οὕτω δʼ ἀπόντεϲ ἐϲπανίζομεν φίλων;
Με. φίλοι γάρ εἰϲιν ἀνδρὶ δυϲτυχεῖ τίνεϲ;
Ηρ. μάχαϲ δὲ Μινυῶν ἃϲ ἔτλην ἀπέπτυϲαν;
Με. ἄφιλον, ἵνʼ αὖθίϲ ϲοι λέγω, τὸ δυϲτυχέϲ.
Ηρ. οὐ ῥίψεθʼ Ἅιδου τάϲδε περιβολὰϲ κόμηϲ
καὶ φῶϲ ἀναβλέψεϲθε, τοῦ κάτω ϲκότου
φίλαϲ ἀμοιβὰϲ ὄμμαϲιν δεδορκότεϲ;
ἐγὼ δέ, νῦν γὰρ τῆϲ ἐμῆϲ ἔργον χερόϲ,
πρῶτον μὲν εἶμι καὶ καταϲκάψω δόμουϲ
καινῶν τυράννων, κρᾶτα δʼ ἀνόϲιον τεμὼν
ῥίψω κυνῶν ἕλκημα· Καδμείων δʼ ὅϲουϲ
κακοὺϲ ἐφηῦρον εὖ παθόνταϲ ἐξ ἐμοῦ
τῶι καλλινίκωι τῶιδʼ ὅπλωι χειρώϲομαι,
τοὺϲ δὲ πτερωτοῖϲ διαφορῶν τοξεύμαϲιν
νεκρῶν ἅπαντʼ Ἰϲμηνὸν ἐμπλήϲω φόνου,
Δίρκηϲ τε νᾶμα λευκὸν αἱμαχθήϲεται.
τῶι γάρ μʼ ἀμύνειν μᾶλλου ἢ δάμαρτι χρὴ
καὶ παιϲὶ καὶ γέροντι; χαιρόντων πόνοι·
μάτην γὰρ αὐτοὺϲ τῶνδε μᾶλλον ἤνυϲα.
καὶ δεῖ μʼ ὑπὲρ τῶνδʼ, εἴπερ οἵδʼ ὑπὲρ πατρόϲ,
θνήιϲκειν ἀμύνοντʼ· ἢ τί φήϲομεν καλὸν
ὕδραι μὲν ἐλθεῖν ἐϲ μάχην λέοντί τε
Εὐρυϲθέωϲ πομπαῖϲι, τῶν δʼ ἐμῶν τέκνων
οὐκ ἐκπονήϲω θάνατον; οὐκ ἄρʼ Ἡρακλῆϲ
ὁ καλλίνικοϲ ὡϲ πάροιθε λέξομαι.
Χο. δίκαια τοὺϲ τεκόνταϲ ὠφελεῖν τέκνα
πατέρα τε πρέϲβυν τήν τε κοινωνὸν γάμων.
Αμ. πρὸϲ ϲοῦ μέν, ὦ παῖ, τοῖϲ φίλοιϲ ⟨τʼ⟩ εἶναι φίλον
τά τʼ ἐχθρὰ μιϲεῖν· ἀλλὰ μὴ 'πείγου λίαν·
Ηρ. τί δʼ ἐϲτὶ τῶνδε θᾶϲϲον ἢ χρεών, πάτερ;
Αμ. πολλοὺϲ πένηταϲ, ὀλβίουϲ δὲ τῶι λόγωι
δοκοῦνταϲ εἶναι ϲυμμάχουϲ ἄναξ ἔχει,
οἳ ϲτάϲιν ἔθηκαν καὶ διώλεϲαν πόλιν
ἐφʼ ἁρπαγαῖϲι τῶν πέλαϲ, τὰ δʼ ἐν δόμοιϲ
δαπάναιϲι φροῦδα διαφυγόνθʼ ὑπʼ ἀργίαϲ.
ὤφθηϲ ⟨δʼ⟩ ἐϲελθὼν πόλιν· ἐπεὶ δʼ ὤφθηϲ, ὅρα
ἐχθροὺϲ ἀθροίϲαϲ μὴ παρὰ γνώμην πέϲηιϲ.
Ηρ. μέλει μὲν οὐδὲν εἴ με πᾶϲʼ εἷδεν πόλιϲ·
ὄρνιν δʼ ἰδών τινʼ οὐκ ἐν αἰϲίοιϲ ἕδραιϲ
ἔγνων πόνον τινʼ ἐϲ δόμουϲ πεππωκότα,
ὥϲτʼ ἐκ προνοίαϲ κρύφιοϲ εἰϲῆλθον χθόνα.
Αμ. καλῶϲ· παρελθών νυν πρόϲειπέ θʼ Ἑϲτίαν
καὶ δὸϲ πατρώιοιϲ δώμαϲιν ϲὸν ὄμμʼ ἰδεῖν.
ἥξει γὰρ αὐτὸϲ ϲὴν δάμαρτα καὶ τέκνα
ἕλξων φονεύϲων κἄμʼ ἐπιϲφάξων ἄναξ.
μένοντι δʼ αὐτοῦ πάντα ϲοι γενήϲεται
τῆι τʼ ἀϲφαλείαι κερδανεῖϲ· πόλιν δὲ ϲὴν
μὴ πρὶν ταράξηιϲ πρὶν τόδʼ εὖ θέϲθαι, τέκνον.
Ηρ. δράϲω τάδʼ· εὖ γὰρ εἶπαϲ· εἶμʼ ἔϲω δόμων.
χρόνωι δʼ ἀνελθὼν ἐξ ἀνηλίων μυχῶν
Ἅιδου Κόρηϲ ⟨τʼ⟩ ἔνερθεν οὐκ ἀτιμάϲω
θεοὺϲ προϲειπεῖν πρῶτα τοὺϲ κατὰ ϲτέγαϲ.
Αμ. ἦλθεϲ γὰρ ὄντωϲ δώματʼ εἰϲ Ἅιδου, τέκνον;
Ηρ. καὶ θῆρά γʼ ἐϲ φῶϲ τὸν τρίκρανον ἤγαγον.
Αμ. μάχηι κρατήϲαϲ ἢ θεᾶϲ δωρήμαϲιν;
Ηρ. μάχηι· τὰ μυϲτῶν δʼ ὄργιʼ εὐτύχηϲʼ ἰδών.
Αμ. ἦ καὶ κατʼ οἴκουϲ ἐϲτὶν Εὐρυϲθέωϲ ὁ θήρ;
Ηρ. Χθονίαϲ νιν ἄλϲοϲ Ἑρμιών τʼ ἔχει πόλιϲ.
Αμ. οὐδʼ οἶδεν Εὐρυϲθεύϲ ϲε γῆϲ ἥκοντʼ ἄνω;
Ηρ. οὐκ οἶδʼ, ἵνʼ ἐλθὼν τἀνθἀδʼ εἰδείην πάροϲ.
Αμ. χρόνον δὲ πῶϲ τοϲοῦτον ἦϲθʼ ὑπὸ χθονί;
Ηρ. Θηϲέα κομίζων ἐχρόνιϲʼ
⟨ἐξ⟩ Ἅιδου, πάτερ.
Αμ. καὶ ποῦ ʼϲτιν; ἦ γῆϲ πατρίδοϲ οἴχεται πέδον;
Ηρ. βέβηκʼ Ἀθήναϲ νέρθεν ἄϲμενοϲ φυγών.
ἀλλʼ εἶʼ ὁμαρτεῖτʼ, ὦ τέκνʼ, ἐϲ δόμουϲ πατρί·
καλλίονέϲ τἄρʼ εἴϲοδοι τῶν ἐξόδων
πάρειϲιν ὑμῖν. ἀλλὰ θάρϲοϲ ἴϲχετε
καὶ νάματʼ ὄϲϲων μηκέτʼ ἐξανίετε,
ϲύ τʼ, ὦ γύναι μοι, ϲύλλογον ψυχῆϲ λαβὲ
τρόμου τε παῦϲαι, καὶ μέθεϲθʼ ἐμῶν πέπλων·
οὐ γὰρ πτερωτὸϲ οὐδὲ φευξείω φίλουϲ.
ἆ,
οἵδʼ οὐκ ἀφιᾶϲʼ ἀλλʼ ἀνάπτονται πέπλων
τοϲῶιδε μᾶλλον· ὧδʼ ἔβητʼ ἐπὶ ξυροῦ;
ἄξω λαβών γε τούϲδʼ ἐφολκίδαϲ χεροῖν,
ναῦϲ δʼ ὣϲ ἐφέλξω· καὶ γὰρ οὐκ ἀναίνομαι
θεράπευμα τέκνων. πάντα τἀνθρώπων ἴϲα·
φιλοῦϲι παῖδαϲ οἵ τʼ ἀμείνονεϲ βροτῶν
οἵ τʼ οὐδὲν ὄντεϲ· χρήμαϲιν δὲ διάφοροι
ἔχουϲιν, οἱ δʼ οὔ· πᾶν δὲ φιλότεκνον γένοϲ.
[ϲτρ. α
Χο. ἁ νεόταϲ μοι φίλον· ἄ-
χθοϲ δὲ τὸ γῆραϲ αἰεὶ
βαρύτερον Αἴτναϲ ϲκοπέλων
ἐπὶ κρατὶ κεῖται, βλεφάρων
ϲκοτεινὸν φάοϲ ἐπικαλύψαν.
μή μοι μήτʼ Ἀϲιήτιδοϲ
τυραννίδοϲ ὄλβοϲ εἴη,
μὴ χρυϲοῦ δώματα πλήρη
τᾶϲ ἥβαϲ ἀντιλαβεῖν,
ἃ καλλίϲτα μὲν ἐν ὄλβωι,
καλλίϲτα δʼ ἐν πενίαι.
τὸ δὲ λυγρὸν φόνιόν τε γῆ-
ραϲ μιϲῶ· κατὰ κυμάτων δʼ
ἔρροι μηδέ ποτʼ ὤφελεν
θνατῶν δώματα καὶ πόλειϲ
ἐλθεῖν, ἀλλὰ κατʼ αἰθέρʼ αἰ-
εὶ πτεροῖϲι φορείϲθω.
[ἀντ. α
εἰ δὲ θεοῖϲ ἦν ξύνεϲιϲ
καὶ ϲοφία κατʼ ἄνδραϲ,
δίδυμον ἂν ἥβαν ἔφερον,
φανερὸν χαρακτῆρʼ ἀρετᾶϲ
ὅϲοιϲιν μέτα, καὶ θανόντεϲ
εἰϲ αὐγὰϲ πάλιν ἁλίου
διϲϲοὺϲ ἂν ἔβαν διαύλουϲ,
ἁ δυϲγένεια δʼ ἁπλοῦν ἂν
εἶχε ζόαϲ βίοτον,
καὶ τῶιδʼ ἂν τούϲ τε κακοὺϲ ἦν
γνῶναι καὶ τοὺϲ ἀγαθούϲ,
ἴϲον ἅτʼ ἐν νεφέλαιϲιν ἄ-
ϲτρων ναύταιϲ ἀριθμὸϲ πέλει.
νῦν δʼ οὐδεὶϲ ὅροϲ ἐκ θεῶν
χρηϲτοῖϲ οὐδὲ κακοῖϲ ϲαφήϲ,
ἀλλʼ εἱλιϲϲόμενόϲ τιϲ αἰ-
ὼν πλοῦτον μόνον αὔξει.
[ϲτρ. β
οὐ παύϲομαι τὰϲ Χάριταϲ
ταῖϲ Μούϲαιϲιν ϲυγκαταμει-
γνύϲ, ἡδίϲταν ϲυζυγίαν.
μὴ ζώιην μετʼ ἀμουϲίαϲ,
αἰεὶ δʼ ἐν ϲτεφάνοιϲιν εἴην·
ἔτι τοι γέρων ἀοιδὸϲ
κελαδῶ Μναμοϲύναν,
ἔτι τὰν Ἡρακλέουϲ
καλλίνικον ἀείδω
παρά τε Βρόμιον οἰνοδόταν
παρά τε χέλυοϲ ἑπτατόνου
μολπὰν καὶ Λίβυν αὐλόν.
οὔπω καταπαύϲομεν
Μούϲαϲ αἵ μʼ ἐχόρευϲαν.
[ἀντ. β
παιᾶνα μὲν Δηλιάδεϲ
⟨ναῶν⟩ ὑμνοῦϲʼ ἀμφὶ πύλαϲ
τὸν Λατοῦϲ εὔπαιδα γόνον,
εἱλίϲϲουϲαι καλλίχοροι·
παιᾶναϲ δʼ ἐπὶ ϲοῖϲ μελάθροιϲ
κύκνοϲ ὣϲ γέρων ἀοιδὸϲ
πολιᾶν ἐκ γενύων
κελαδήϲω· τὸ γὰρ εὖ
τοῖϲ ὕμνοιϲιν ὑπάρχει.
Διὸϲ ὁ παῖϲ· τᾶϲ δʼ εὐγενίαϲ
πλέον ὑπερβάλλων ⟨ἀρετᾶι⟩
μοχθήϲαϲ τὸν ἄκυμον
θῆκεν βίοτον βροτοῖϲ
πέρϲαϲ δείματα θηρῶν.
Λυ. ἐϲ καιρὸν οἴκων, Ἀμφιτρύων, ἔξω περᾶιϲ·
χρόνοϲ γὰρ ἤδη δαρὸϲ ἐξ ὅτου πέπλοιϲ
κοϲμεῖϲθε ϲῶμα καὶ νεκρῶν ἀγάλμαϲιν.
ἀλλʼ εἶα παῖδαϲ καὶ δάμαρθʼ Ἡρακλέουϲ
ἔξω κέλευε τῶνδε φαίνεϲθαι δόμων,
ἐφʼ οἷϲ ὑπέϲτητʼ αὐτεπάγγελτοι θανεῖν.
Αμ. ἄναξ, διώκειϲ μʼ ἀθλίωϲ πεπραγότα
ὕβριν θʼ ὑβρίζειϲ ἐπὶ θανοῦϲι τοῖϲ ἐμοῖϲ·
ἃ χρῆν ϲε μετρίωϲ, κεἰ κρατεῖϲ, ϲπουδὴν ἔχειν.
ἐπεὶ δʼ ἀνάγκην προϲτίθηϲ ἡμῖν θανεῖν,
ϲτέργειν ἀνάγκη· δραϲτέον δʼ ἃ ϲοὶ δοκεῖ.
Λυ. ποῦ δῆτα Μεγάρα; ποῦ τέκνʼ Ἀλκμήνηϲ γόνου;
Αμ. δοκῶ μὲν αὐτήν, ὡϲ θύραθεν εἰκάϲαι
Λυ. τί χρῆμα; δόξηϲ τίνοϲ ἔχειϲ τεκμήριον;
Αμ. ἱκείτιν πρὸϲ ἁγνοῖϲ Ἑϲτίαϲ θάϲϲειν βάθροιϲ
Λυ. ἀνόνητά γʼ ἱκετεύουϲαν ἐκϲῶϲαι βίον.
Αμ. καὶ τὸν θανόντα γʼ ἀνακαλεῖν μάτην πόϲιν.
Λυ. ὁ δʼ οὐ πάρεϲτιν οὐδὲ μὴ μόληι ποτέ.
Αμ. οὔκ, εἴ γε μή τιϲ θεῶν ἀναϲτήϲειέ νιν.
Λυ. χώρει πρὸϲ αὐτὴν κἀκκόμιζε δωμάτων.
Αμ. μέτοχοϲ ἂν εἴην τοῦ φόνου δράϲαϲ τόδε.
Λυ. ἡμεῖϲ ⟨δʼ⟩, ἐπειδὴ ϲοὶ τόδʼ ἔϲτʼ ἐνθύμιον,
οἱ δειμάτων ἔξωθεν ἐκπορεύϲομεν
ϲὺν μητρὶ παῖδαϲ. δεῦρʼ ἕπεϲθε, πρόϲπολοι,
ὡϲ ἂν ϲχολὴν λεύϲϲωμεν ἄϲμενοι πόνων.
Αμ. ϲὺ δʼ οὖν ἴθʼ, ἔρχηι δʼ οἷ χρεών· τὰ δʼ ἄλλʼ ἴϲωϲ
ἄλλωι μελήϲει. προϲδόκα δὲ δρῶν κακῶϲ
κακόν τι πράξειν. ὦ γέροντεϲ, ἐϲ καλὸν
ϲτείχει, βρόχοιϲι δʼ ἀρκύων κεκλήιϲεται
ξιφηφόροιϲι, τοὺϲ πέλαϲ δοκῶν κτενεῖν
ὁ παγκάκιϲτοϲ. εἶμι δʼ, ὡϲ ἴδω νεκρὸν
πίπτοντʼ· ἔχει γὰρ ἡδονὰϲ θνήιϲκων ἀνὴρ
ἐχθρὸϲ τίνων τε τῶν δεδραμένων δίκην.
[ϲτρ. α
Χο. — μεταβολὰ κακῶν· μέγαϲ ὁ πρόϲθʼ ἄναξ
πάλιν ὑποϲτρέφει βίοτον ἐξ Ἅιδα.
ἰὼ
δίκα καὶ θεῶν παλίρρουϲ πότμοϲ.
— ἦλθεϲ χρόνωι μὲν οὗ δίκην δώϲειϲ θανών,
ὕβρειϲ ὑβρίζων εἰϲ ἀμείνοναϲ ϲέθεν.
— χαρμοναὶ δακρύων ἔδοϲαν ἐκβολάϲ·
πάλιν ἔμολεν,
ἃ πάροϲ οὔποτε διὰ φρενὸϲ ἤλπιϲʼ ἂν
παθεῖν, γᾶϲ ἄναξ.
— ἀλλʼ, ὦ γεραιοί, καὶ τὰ δωμάτων ἔϲω
ϲκοπῶμεν, εἰ πράϲϲει τιϲ ὡϲ ἐγὼ θέλω.
Λυ. (ἔϲωθεν)
ἰώ μοί μοι.
[ἀντ. α
Χο. — τόδε κατάρχεται μέλοϲ ἐμοὶ κλύειν
φίλιον ἐν δόμοιϲ· θάνατοϲ οὐ πόρϲω.
βοᾶι
φόνου φροίμιον ϲτενάζων ἄναξ.
Λυ. (ἔϲωθεν)
ὦ πᾶϲα Κάδμου γαῖʼ, ἀπόλλυμαι δόλωι.
Χο. — καὶ γὰρ διώλλυϲ· ἀντίποινα δʼ ἐκτίνων
τόλμα, διδούϲ γε τῶν δεδραμένων δίκην.
— τίϲ ὁ θεοὺϲ ἀνομίαι χραίνων, θνατὸϲ ὤν,
ἄφρονα λόγον
†οὐρανίων μακάρων† κατέβαλʼ ὡϲ ἄρʼ οὐ
ϲθένουϲιν θεοί;
— γέροντεϲ, οὐκέτʼ ἔϲτι δυϲϲεβὴϲ ἀνήρ.
ϲιγᾶι μέλαθρα· πρὸϲ χοροὺϲ τραπώμεθα.
[φίλοι γὰρ εὐτυχοῦϲιν οὓϲ ἐγὼ θέλω.]
[ϲτρ. β
χοροὶ χοροὶ
καὶ θαλίαι μέλουϲι Θή-
βαϲ ἱερὸν κατʼ ἄϲτυ.
μεταλλαγαὶ γὰρ δακρύων,
μεταλλαγαὶ ϲυντυχίαϲ
⟨ ⟩ ἔτεκον ἀοιδάϲ.
βέβακʼ ἄναξ ὁ καινόϲ, ὁ δὲ παλαίτεροϲ
κρατεῖ, λιμένα λιπών γε τὸν Ἀχερόντιον.
δοκημάτων ἐκτὸϲ ἦλθεν ἐλπίϲ.
[ἀντ. β
θεοὶ θεοὶ
τῶν ἀδίκων μέλουϲι καὶ
τῶν ὁϲίων ἐπάιειν.
ὁ χρυϲὸϲ ἅ τʼ εὐτυχία
φρενῶν βροτοὺϲ ἐξάγεται
δύναϲιν ἄδικον ἐφέλκων.
†χρόνου γὰρ οὔτιϲ ἔτλα τὸ πάλιν εἰϲορᾶν†·
νόμον παρέμενοϲ ἀνομίαι χάριν διδοὺϲ
ἔθραυϲεν ὄλβου κελαινὸν ἅρμα.
[ϲτρ. γ
Ἰϲμήνʼ ὦ ϲτεφαναφόρει
ξεϲταί θʼ ἑπταπύλου πόλεωϲ
άναχορεύϲατʼ ἀγυιαὶ
Δίρκα θʼ ἁ καλλιρρέεθροϲ,
ϲύν τʼ Ἀϲωπιάδεϲ κόραι
πατρὸϲ ὕδωρ βᾶτε λιποῦϲαι ϲυναοιδοὶ
Νύμφαι τὸν Ἡρακλέουϲ
καλλίνικον ἀγῶνα.
Πυθίου δενδρῶτι πέτρα
Μουϲᾶν θʼ Ἑλικωνίδων δώματα,
αὔξετʼ εὐγαθεῖ κελάδωι
ἐμὰν πόλιν, ἐμὰ τείχη,
ϲπαρτῶν ἵνα γένοϲ ἐφάνθη,
χαλκαϲπίδων λόχοϲ, ὃϲ γᾶν
τέκνων τέκνοιϲ μεταμείβει,
Θήβαιϲ ἱερὸν φῶϲ.
[ἀντ. γ
ὦ λέκτρων δύο ϲυγγενεῖϲ
εὐναί, θνατογενοῦϲ τε καὶ
Διόϲ, ὃϲ ἦλθεν ἐϲ εὐνὰν
νύμφαϲ τᾶϲ Περϲηίδοϲ· ὡϲ
πιϲτόν μοι τὸ παλαιὸν ἤ-
δη λέχοϲ, ὦ Ζεῦ, ϲὸν ἐπʼ οὐκ ἐλπίδι φάνθη.
λαμπρὰν δʼ ἔδειξʼ ὁ χρόνοϲ
τὰν Ἡρακλέοϲ ἀλκάν·
ὃ γᾶϲ ἐξέβαϲ θαλάμων
Πλούτωνοϲ δῶμα λιπὼν νέρτερον.
κρείϲϲων μοι τύραννοϲ ἔφυϲ
ἢ δυϲγένειʼ ἀνάκτων,
ἃ νῦν ἐϲορῶντι φαίνει
ξιφηφόρων ἐϲ ἀγώνων
ἅμιλλαν εἰ τὸ δίκαιον
θεοῖϲ ἔτʼ ἀρέϲκει.
— ἔα ἔα·
ἆρʼ ἐϲ τὸν αὐτὸν πίτυλον ἥκομεν φόβου,
γέροντεϲ, οἷον φάϲμʼ ὑπὲρ δόμων ὁρῶ;
— φυγῆι φυγῆι
νωθὲϲ πέδαιρε κῶλον, ἐκποδὼν ἔλα.
820— ὦναξ Παιάν,
ἀπότροποϲ γένοιό μοι πημάτων.
ΙΡΙϹ θαρϲεῖτε Νυκτὸϲ τήνδʼ ὁρῶντεϲ ἔκγονον
Λύϲϲαν, γέροντεϲ, κἀμὲ τὴν θεῶν λάτριν
Ἶριν· πόλει γὰρ οὐδὲν ἥκομεν βλάβοϲ,
ἑνὸϲ δʼ ἐπʼ ἀνδρὸϲ δώματα ϲτρατεύομεν,
ὅν φαϲιν εἶναι Ζηνὸϲ Ἀλκμήνηϲ τʼ ἄπο.
πρὶν μὲν γὰρ ἄθλουϲ ἐκτελευτῆϲαι πικρούϲ,
τὸ χρή νιν ἐξέϲωιζεν οὐδʼ εἴα πατὴρ
Ζεύϲ νιν κακῶϲ δρᾶν οὔτʼ ἔμʼ οὔθʼ Ἥραν ποτέ·
ἐπεὶ δὲ μόχθουϲ διεπέραϲʼ Εύρυϲθέωϲ,
Ἥρα προϲάψαι κοινὸν αἷμʼ αὐτῶι θέλει
παῖδαϲ κατακτείναντι, ϲυνθέλω δʼ ἐγώ.
ἀλλʼ εἶʼ ἄτεγκτον ϲυλλαβοῦϲα καρδίαν,
Νυκτὸϲ κελαινῆϲ ἀνυμέναιε παρθένε,
μανίαϲ τʼ ἐπʼ ἀνδρὶ τῶιδε καὶ παιδοκτόνουϲ
φρενῶν ταραγμοὺϲ καὶ ποδῶν ϲκιρτήματα
ἔλαυνε κίνει, φόνιον ἐξίει κάλων,
ὡϲ ἂν πορεύϲαϲ διʼ Ἀχερούϲιον πόρον
τὸν καλλίπαιδα ϲτέφανον αὐθέντηι φόνωι
γνῶι μὲν τὸν Ἥραϲ οἷόϲ ἐϲτʼ αὐτῶι χόλοϲ,
μάθηι δὲ τὸν ἐμόν· ἢ θεοὶ μὲν οὐδαμοῦ,
τὰ θνητὰ δʼ ἔϲται μεγάλα, μὴ δόντοϲ δίκην.
ΛΥϹϹΑ ἐξ εὐγενοῦϲ μὲν πατρὸϲ ἔκ τε μητέροϲ
πέφυκα, Νυκτὸϲ Οὐρανοῦ τʼ ἀφʼ αἵματοϲ·
†τιμάϲ τʼ ἔχω τάϲδʼ οὐκ ἀγαϲθῆναι φίλοιϲ†
οὐδʼ ἥδομαι φοιτῶϲʼ ἐπʼ ἀνθρώπων φίλουϲ.
παραινέϲαι δέ, πρὶν ϲφαλεῖϲαν εἰϲιδεῖν,
Ἥραι θέλω ϲοί τʼ, ἢν πίθηϲθʼ ἐμοῖϲ λόγοιϲ.
ἁνὴρ ὅδʼ οὐκ ἄϲημοϲ οὔτʼ ἐπὶ χθονὶ
οὔτʼ ἐν θεοῖϲιν, οὗ ϲύ μʼ ἐϲπέμπειϲ δόμουϲ·
ἄβατον δὲ χώραν καὶ θάλαϲϲαν ἀγρίαν
ἐξημερώϲαϲ θεῶν ἀνέϲτηϲεν μόνοϲ
τιμὰϲ πιτνούϲαϲ ἀνοϲίων· ἀνδρῶν ὕπο.
ὥϲτʼ οὐ παραινῶ μεγάλα βουλεῦϲαι κακά.
Ιρ. μὴ ϲὺ νουθέτει τά θʼ Ἥραϲ κἀμὰ μηχανήματα.
Λυ. ἐϲ τὸ λῶιον ἐμβιβάζω ϲʼ ἴχνοϲ ἀντὶ τοῦ κακοῦ.
Ιρ. οὐχὶ ϲωφρονεῖν γʼ ἔπεμψε δεῦρό ϲʼ ἡ Διὸϲ δάμαρ.
Λυ. Ἥλιον μαρτυρόμεϲθα δρῶϲʼ ἃ δρᾶν οὐ βούλομαι.
εἰ δὲ δή μʼ Ἥραι θʼ ὑπουργεῖν ϲοί τʼ ἀναγκαίωϲ ἔχει,
εἶμί γʼ· οὔτε πόντοϲ οὕτω κύμαϲι ϲτένων λάβροϲ
οὔτε γῆϲ ϲειϲμὸϲ κεραυνοῦ τʼ οἶϲτροϲ ὠδῖναϲ πνέων
οἷʼ ἐγὼ ϲτάδια δραμοῦμαι ϲτέρνον εἰϲ Ἡρακλέουϲ·
καὶ καταρρήξω μέλαθρα καὶ δόμουϲ ἐπεμβαλῶ,
τέκνʼ ἀποκτείναϲα πρῶτον· ὁ δὲ κανὼν οὐκ εἴϲεται
παῖδαϲ οὓϲ ἔτικτεν ἐναρών, πρὶν ἂν ἐμὰϲ λύϲϲαϲ ἀφῆι.
ἢν ἰδού· καὶ δὴ τινάϲϲει κρᾶτα βαλβίδων ἄπο
καὶ διαϲτρόφουϲ ἑλίϲϲει ϲῖγα γοργωποὺϲ κόραϲ,
ἀμπνοὰϲ δʼ οὐ ϲωφρονίζει, ταῦροϲ ὣϲ ἐϲ ἐμβολήν,
δεινὰ μυκᾶται δέ. Κῆραϲ ἀνακαλῶ τὰϲ Ταρτάρου
τάχοϲ ἐπιρροιβδεῖν ὁμαρτεῖν θʼ ὡϲ κυνηγέτηι κύναϲ.
τάχα ϲʼ ἐγὼ μᾶλλον χορεύϲω καὶ καταυλήϲω φόβωι.
ϲτεῖχʼ ἐϲ Οὔλυμπον πεδαίρουϲʼ, Ἶρι, γενναῖον πόδα·
ἐϲ δόμουϲ δʼ ἡμεῖϲ ἄφαντοι δυϲόμεϲθʼ Ἡρακλέουϲ.
Χο. ὀτοτοτοῖ, ϲτέναξον· ἀποκείρεται
ϲὸν ἄνθοϲ πόλεοϲ, ὁ Διὸϲ ἔκγονοϲ,
μέλεοϲ Ἑλλάϲ, ἃ τὸν εὐεργέταν
ἀποβαλεῖϲ ὀλεῖϲ μανιάϲιν λύϲϲαιϲ
χορευθέντʼ ἐναύλοιϲ.
βέβακεν ἐν δίφροιϲιν ἁ πολύϲτονοϲ,
ἅρμαϲι δʼ ἐνδίδωϲι
κέντρον ὡϲ ἐπὶ λώβαι
Νυκτὸϲ Γοργὼν ἑκατογκεφάλοιϲ
ὄφεων ἰαχήμαϲι Λύϲϲα μαρμαρωπόϲ.
ταχὺ τὸν εὐτυχῆ μετέβαλεν δαίμων,
ταχὺ δὲ πρὸϲ πατρὸϲ τέκνʼ ἐκπνεύϲεται.
⟨Αμ.⟩ (ἔϲωθεν)
ἰώ μοι μέλεοϲ.
Χο. ἰὼ Ζεῦ, τὸ ϲὸν γένοϲ ἄγονον αὐτίκα
λυϲϲάδεϲ ὠμοβρῶτεϲ ἄδικοι Ποιναὶ
κακοῖϲιν ἐκπετάϲουϲιν.
Αμ. ἰὼ ϲτέγαι.
Χο. κατάρχεται χορεύματʼ ἄτερ τυπάνων
οὐ Βρομίου κεχαριϲμένα θύρϲωι
Αμ. ἰὼ δόμοι.
Χο. πρὸϲ αἵματʼ, οὐχὶ τᾶϲ Διονυϲιάδοϲ
βοτρύων ἐπὶ χεύμαϲι λοιβᾶϲ.
⟨Αμ.⟩ φυγῆι, τέκνʼ, ἐξορμᾶτε.
⟨Χο.⟩ δάιον τόδε
δάιον μέλοϲ ἐπαυλεῖται.
κυναγετεῖ τέκνων διωγμόν· οὔποτʼ ἄκραντα δόμοιϲι
Λύϲϲα βακχεύϲει.
Αμ. αἰαῖ κακῶν.
Χο. αἰαῖ δῆτα τὸν γεραιὸν ὡϲ ϲτένω
πατέρα τάν τε παιδοτρόφον, ⟨ἇι⟩ μάταν
τέκεα γεννᾶται.
ἰδοὺ ἰδού,
θύελλα ϲείει δῶμα, ϲυμπίπτει ϲτέγη.
Αμ. ἢ ἤ· τί δρᾶιϲ, ὦ Διὸϲ παῖ, μελάθρωι;
τάραγμα ταρτάρειον ὡϲ ἐπʼ Ἐγκελάδωι ποτέ, Παλλάϲ,
ἐϲ δόμουϲ πέμπειϲ.
ΕΞΑΓΓΕΛΟϹ ὦ λευκὰ γήραι ϲώματʼ
⟨Χο.⟩ ἀνακαλεῖϲ με τίνα
βοάν;
Εξ. ἄλαϲτα τἀν δόμοιϲι.
⟨Χο.⟩ μάντιν οὐχ
ἕτερον ἄξομαι.
Εξ. τεθνᾶϲι παῖδεϲ.
⟨Χο.⟩ αἰαῖ.
⟨Εξ.⟩ ϲτενάζεθʼ ὡϲ ϲτενακτά.
⟨Χο.⟩ δάιοι φόνοι,
δάιοι δὲ τοκέων χέρεϲ.
Εξ. οὐκ ἄν τιϲ εἴποι μᾶλλον ἢ πεπόνθαμεν.
Χο. πῶϲ παιϲὶ ϲτενακτὰν ἄταν ἄταν
πατέροϲ ἀμφαίνειϲ;
λέγε τίνα τρόπον ἔϲυτο θεόθεν ἐπὶ μέλα-
θρα κακὰ τάδε ⟨ ⟩ τλάμονάϲ
τε παίδων τύχαϲ.
Εξ. ἱερὰ μὲν ἦν πάροιθεν ἐϲχάραϲ Διὸϲ
καθάρϲιʼ οἴκων, γῆϲ ἄνακτʼ ἐπεὶ κτανὼν
⟨ἐξέβαλε⟩ τῶνδε δωμάτων Ἡρακλέηϲ·
χορὸϲ δὲ καλλίμορφοϲ εἱϲτήκει τέκνων
πατήρ τε Μεγάρα τʼ, ἐν κύκλωι δʼ ἤδη κανοῦν
εἵλικτο βωμοῦ, φθέγμα δʼ ὅϲιον εἴχομεν.
μέλλων δὲ δαλὸν χειρὶ δεξιᾶι φέρειν,
ἐϲ χέρνιβʼ ὡϲ βάψειεν, Ἀλκμήνηϲ τόκοϲ
ἔϲτη ϲιωπῆι. καὶ χρονίζοντοϲ πατρὸϲ
παῖδεϲ προϲέϲχον ὄμμʼ· ὁ δʼ οὐκέθʼ αὑτὸϲ ἦν,
ἀλλʼ ἐν ϲτροφαῖϲιν ὀμμάτων ἐφθαρμένοϲ
ῥίζαϲ τʼ ἐν ὄϲϲοιϲ αἱματῶπαϲ ἐκβαλὼν
ἀφρὸν κατέϲταζʼ εὔτριχοϲ γενειάδοϲ.
ἔλεξε δʼ ἅμα γέλωτι παραπεπληγμένωι·
Πάτερ, τί θύω πρὶν κτανεῖν Εὐρυϲθέα
καθάρϲιον πῦρ καὶ πόνουϲ διπλοῦϲ ἔχω;
ἔργον μιᾶϲ μοι χειρὸϲ εὖ θέϲθαι τάδε.
ὅταν δʼ ἐνέγκω δεῦρο κρᾶτʼ Εὐρυϲθέωϲ
ἐπὶ τοῖϲι νῦν θανοῦϲιν ἁγνιῶ χέραϲ.
ἐκχεῖτε πηγάϲ, ῥίπτετʼ ἐκ χειρῶν κανᾶ.
τίϲ μοι δίδωϲι τόξα; τίϲ ⟨δʼ⟩ ὅπλον χερόϲ;
πρὸϲ τὰϲ Μυκήναϲ εἶμι· λάζυϲθαι χρεὼν
μοχλοὺϲ δικέλλαϲ θʼ ὥϲτε Κυκλώπων βάθρα
φοίνικι κανόνι καὶ τύκοιϲ ἡρμοϲμένα
ϲτρεπτῶι ϲιδήρωι ϲυντριαινῶϲαι πάλιν.
ἐκ τοῦδε βαίνων ἅρματʼ οὐκ ἔχων ἔχειν
ἔφαϲκε δίφρου τʼ εἰϲέβαινεν ἄντυγα
κἄθεινε, κέντρωι δῆθεν ὡϲ θείνων, χερί.
διπλοῦϲ δʼ ὀπαδοῖϲ ἦν γέλωϲ φόβοϲ θʼ ὁμοῦ,
καί τιϲ τόδʼ εἶπεν, ἄλλοϲ εἰϲ ἄλλον δρακών·
Παίζει πρὸϲ ἡμᾶϲ δεϲπότηϲ ἢ μαίνεται;
ὁ δʼ εἷρπʼ ἄνω τε καὶ κάτω κατὰ ϲτέγαϲ,
μέϲον δʼ ἐϲ ἀνδρῶνʼ ἐϲπεϲὼν Νίϲου πόλιν
ἥκειν ἔφαϲκε, δωμάτων τʼ ἔϲω βεβὼϲ
κλιθεὶϲ ἐϲ οὖδαϲ ὡϲ ἔχει ϲκευάζεται
θοίνην. διελθὼν δʼ ὡϲ βραχὺν χρόνον μονῆϲ
Ἰϲθμοῦ ναπαίαϲ ἔλεγε προϲβαίνειν πλάκαϲ.
κἀνταῦθα γυμνὸν ϲῶμα θεὶϲ πορπαμάτων
πρὸϲ οὐδένʼ ἡμιλλᾶτο κἀκηρύϲϲετο
αὐτὸϲ πρὸϲ αὑτοῦ καλλίνικοϲ οὐδενόϲ,
ἀκοὴν ὑπειπών. δεινὰ δʼ Εὐρυϲθεῖ βρέμων
ἦν ἐν Μυκήναιϲ τῶι λόγωι. πατὴρ δέ νιν
θιγὼν κραταιᾶϲ χειρὸϲ ἐννέπει τάδε·
Ὦ παῖ, τί πάϲχειϲ; τίϲ ὁ τρόποϲ ξενώϲεωϲ
τῆϲδʼ; οὔ τί που φόνοϲ ϲʼ ἐβάκχευϲεν νεκρῶν
οὓϲ ἄρτι καίνειϲ; ὁ δέ νιν Εὐρυϲθέωϲ δοκῶν
πατέρα προταρβοῦνθʼ ἱκέϲιον ψαύειν χερὸϲ
ὠθεῖ, φαρέτραν δʼ εὐτρεπῆ ϲκευάζεται
καὶ τόξʼ ἑαυτοῦ παιϲί, τοὺϲ Εὐρυϲθέωϲ
δοκῶν φονεύειν. οἱ δὲ ταρβοῦντεϲ φόβωι
ὤρουον ἄλλοϲ ἄλλοϲʼ, ἐϲ πέπλουϲ ὁ μὲν
μητρὸϲ ταλαίνηϲ, ὁ δʼ ὑπὸ κίονοϲ ϲκιάν,
ἄλλοϲ δὲ βωμὸν ὄρνιϲ ὣϲ ἔπτηξʼ ὕπο.
βοᾶι δὲ μήτηρ· Ὦ τεκών, τί δρᾶιϲ; τέκνα
κτείνειϲ; βοᾶι δὲ πρέϲβυϲ οἰκετῶν τʼ ὄχλοϲ.
ὁ δʼ ἐξελίϲϲων παῖδα κίονοϲ κύκλωι
τόρνευμα δεινὸν ποδόϲ, ἐναντίον ϲταθεὶϲ
βάλλει πρὸϲ ἧπαρ· ὕπατιοϲ δὲ λαΐνουϲ
ὀρθοϲτάταϲ ἔδευϲεν ἐκπνέων βίον.
ὁ δʼ ἠλάλαξε κἀπεκόμπαϲεν τάδε·
Εἷϲ μὲν νεοϲϲὸϲ ὅδε θανὼν Εὐρυϲθέωϲ
ἔχθραν πατρώιαν ἐκτίνων πέπτωκέ μοι.
ἄλλωι δʼ ἐπεῖχε τόξʼ, ὃϲ ἀμφὶ βωμίαν
ἔπτηξε κρηπῖδʼ ὡϲ λεληθέναι δοκῶν.
φθάνει δʼ ὁ τλήμων γόναϲι προϲπεϲὼν πατρὸϲ
καὶ πρὸϲ γένειον χεῖρα καὶ δέρην βαλὼν
Ὦ φίλτατʼ, αὐδᾶι, μή μʼ ἀποκτείνηιϲ, πάτερ·
ϲόϲ εἰμι, ϲὸϲ παῖϲ· οὐ τὸν Εὐρυϲθέωϲ ὀλεῖϲ.
ὁ δʼ ἀγριωπὸν ὄμμα Γοργόνοϲ ϲτρέφων,
ὡϲ ἐντὸϲ ἔϲτη παῖϲ λυγροῦ τοξεύματοϲ
μυδροκτύπον μίμημʼ ὑπὲρ κάρα βαλὼν
ξύλον καθῆκε παιδὸϲ ἐϲ ξανθὸν κάρα,
ἔρρηξε δʼ ὀϲτᾶ. δεύτερον δὲ παῖδʼ ἑλὼν
χωρεῖ τρίτον θῦμʼ ὡϲ ἐπιϲφάξων δυοῖν.
ἀλλὰ φθάνει νιν ἡ τάλαινʼ ἔϲω δόμων
μήτηρ ὑπεκλαβοῦϲα καὶ κλήιει πύλαϲ.
ὁ δʼ ὡϲ ἐπʼ αὐτοῖϲ δὴ Κυκλωπίοιϲιν ὢν
ϲκάπτει μοχλεύει θύρετρα κἀκβαλὼν ϲταθμὰ
δάμαρτα καὶ παῖδʼ ἑνὶ κατέϲτρωϲεν βέλει.
κἀνθένδε πρὸϲ γέροντοϲ ἱππεύει φόνον·
ἀλλʼ ἦλθεν εἰκών, ὡϲ ὁρᾶν ἐφαίνετο
Παλλάϲ, κραδαίνουϲʼ ἔγχοϲ †ἐπὶ λόφω κέαρ†,
κἄρριψε πέτρον ϲτέρνον εἰϲ Ἡρακλέουϲ,
ὅϲ νιν φόνου μαργῶντοϲ ἔϲχε κἀϲ ὕπνον
καθῆκε· πίτνει δʼ ἐϲ πέδον πρὸϲ κίονα
νῶτον πατάξαϲ, ὃϲ πεϲήμαϲι ϲτέγηϲ
διχορραγὴϲ ἔκειτο κρηπίδων ἔπι.
ἡμεῖϲ δʼ ἐλευθεροῦντεϲ ἐκ δραϲμῶν πόδα
ϲὺν τῶι γέροντι δεϲμὰ ϲειραίων βρόχων
ἀνήπτομεν πρὸϲ κίονʼ, ὡϲ λήξαϲ ὕπνου
μηδὲν προϲεργάϲαιτο τοῖϲ δεδραμένοιϲ.
εὕδει δʼ ὁ τλήμων ὕπνον οὐκ εὐδαίμονα
παῖδαϲ φονεύϲαϲ καὶ δάμαρτʼ. ἐγὼ μὲν οὖν
οὐκ οἶδα θνητῶν ὅϲτιϲ ἀθλιώτεροϲ.
Χο. ὁ φόνοϲ ἦν ὃν Ἀργολὶϲ ἔχει πέτρα
τότε μὲν περιϲαμότατοϲ καὶ ἄπιϲτοϲ Ἑλλάδι
τῶν Δαναοῦ παίδων·
τάδε δʼ ὑπερέβαλεν παρέδραμεν τὰ τότε
κακὰ τάλανι διογενεῖ κόρωι.
μονότεκνον Πρόκνηϲ φόνον ἔχω λέξαι
θυόμενον Μούϲαιϲ· ϲὺ δὲ τέκνα τρίγονʼ, ὦ
δάιε, τεκόμενοϲ
λυϲϲάδι ϲυγκατειργάϲω μοίραι.
αἰαῖ, τίνα ϲτεναγμὸν
ἢ γόον ἢ φθιτῶν ὠιδὰν ἢ τίνʼ Ἅι-
δα χορὸν ἀχήϲω;
φεῦ φεῦ·
ἴδεϲθε, διάνδιχα κλῆιθρα
κλίνεται ὑψιπύλων δόμων.
ἰώ μοι·
ἴδεϲθε δὲ τέκνα πρὸ πατρὸϲ
ἄθλια κείμενα δυϲτάνου,
εὕδοντοϲ ὕπνον δεινὸν ἐκ παίδων φόνου,
περὶ δὲ δεϲμὰ καὶ πολύβροχʼ ἁμμάτων
ἐρείϲμαθʼ Ἡράκλειον
ἀμφὶ δέμαϲ τάδε λαΐνοιϲ
ἀνημμένα κίοϲιν οἴκων.
ὁ δʼ ὥϲ τιϲ ὄρνιϲ ἄπτερον καταϲτένων
ὠδῖνα τέκνων πρέϲβυϲ ὑϲτέρωι ποδὶ
πικρὰν διώκων ἤλυϲιν πάρεϲθʼ ὅδε.
Αμ. Καδμεῖοι γέροντεϲ, οὐ ϲῖγα ϲῖ-
γα τὸν ὕπνωι παρειμένον ἐάϲετʼ ἐκ-
λαθέϲθαι κακῶν;
Χο. κατά ϲε δακρύοιϲ ϲτένω, πρέϲβυ, καὶ
τέκεα καὶ τὸ καλλίνικον κάρα.
Αμ. ἑκαϲτέρω πρόβατε, μὴ
κτυπεῖτε, μὴ βοᾶτε, μὴ
τὸν εὔδιʼ ἰαύονθʼ
ὑπνώδεά τʼ εὐνᾶϲ
ἐγείρετε.
Χο. οἴμοι,
φόνοϲ ὅϲοϲ ὅδʼ
Αμ. ἆ ἆ, διά μʼ ὀλεῖτε.
⟨Χο.⟩ κεχυμένοϲ ἐπαντέλλει.
⟨Αμ.⟩ οὐκ ἀτρεμαῖα θρῆνον αἰ-
άξετʼ, ὦ γέροντεϲ;
ἢ δέϲμʼ ἀνεγειρόμενοϲ χαλάϲαϲ ἀπολεῖ πόλιν,
ἀπὸ δὲ πατέρα, μέλαθρά τε καταρρήξει.
Χο. ἀδύνατʼ ἀδύνατά μοι.
Αμ. ϲῖγα, πνοὰϲ μάθω· φέρε, πρὸϲ οὖϲ βάλω.
Χο. εὕδει;
Αμ. ναί, εὕδει ⟨γʼ⟩ ὕπνον ἄυπνον ὀλόμε-
νον ὃϲ ἔκανεν ἄλοχον, ἔκανε δὲ ψαλμῶι
τέκεα τοξήρει.
Χο. ϲτέναζέ νυν
Αμ. ϲτενάζω.
⟨Χο.⟩ τέκνων ὄλεθρον
Αμ. ὤμοι.
⟨Χο.⟩ ϲέθεν τε παιδόϲ
⟨Αμ.⟩ αἰαῖ.
⟨Χο.⟩ ὦ πρέϲβυ.
Αμ. ϲῖγα ϲῖγα·
παλίντροποϲ ἐξεπεγειρόμενοϲ ϲτρέφεται· φέρε,
ἀπόκρυφον δέμεϲ ὑπὸ μέλαθρον κρύψω.
Χο. θάρϲει· νὺξ ἔχει βλέφαρα παιδὶ ϲῶι.
Αμ. ὁρᾶθʼ ὁρᾶτε. τὸ φάοϲ ἐκ-
λιπεῖν μὲν ἐπὶ κακοῖϲιν οὐ
φεύγω τάλαϲ, ἀλλʼ εἴ με κανεῖ πατέρʼ ὄντα,
πρὸϲ δὲ κακοῖϲ κακὰ μήϲε-
ται πρὸϲ Ἐρινύϲι θʼ αἶμα
ϲύγγονον ἕξει.
Χο. τότε θανεῖν ϲʼ ἐχρῆν ὅτε δάμαρτι ϲᾶι
φόνον ὁμοϲπόρων ἔμολεϲ ἐκπράξαϲ,
Ταφίων περίκλυϲτον ἄϲτυ πέρϲαϲ.
Αμ. φυγὰν φυγάν, γέροντεϲ, ἀποπρὸ δωμάτων
διώκετε· φεύγετε μάργον
ἄνδρʼ ἐπεγειρόμενον.
⟨ἢ⟩ τάχα φόνον ἕτερον ἐπὶ φόνωι βαλὼν
ἀνʼ αὖ βακχεύϲει Καδμείων πόλιν.
Χο. ὦ Ζεῦ, τί παῖδʼ ἤχθηραϲ ὧδʼ ὑπερκότωϲ
τὸν ϲόν, κακῶν δὲ πέλαγοϲ ἐϲ τόδʼ ἤγαγεϲ;
Ηρ. ἔα·
ἔμπνουϲ μέν εἰμι καὶ δέδορχʼ ἅπερ με δεῖ,
αἰθέρα τε καὶ γῆν τόξα θʼ ἡλίου τάδε.
ὡϲ ⟨δʼ⟩ ἐν κλύδωνι καὶ φρενῶν ταράγματι
πέπτωκα δεινῶι καὶ πνοὰϲ θερμὰϲ πνέω
μετάρϲιʼ, οὐ βέβαια πλευμόνων ἄπο.
ἰδού, τί δεϲμοῖϲ ναῦϲ ὅπωϲ ὡρμιϲμένοϲ
pg 161
νεανίαν θώρακα καὶ βραχίονα
πρὸϲ ἡμιθραύϲτωι λαΐνωι τυκίϲματι
ἧμαι, νεκροῖϲι γείτοναϲ θάκουϲ ἔχων;
πτερωτὰ δʼ ἔγχη τόξα τʼ ἔϲπαρται πέδωι,
ἃ πρὶν παραϲπίζοντʼ ἐμοῖϲ βραχίοϲιν
ἔϲωιζε πλευρὰϲ ἐξ ἐμοῦ τʼ ἐϲώιζετο.
οὔ που κατῆλθον αὖθιϲ εἰϲ Ἅιδου πάλιν,
Εὐρυϲθέωϲ δίαυλου ἐξ Ἅιδου μολών;
ἀλλʼ οὔτε Ϲιϲύφειον εἰϲορῶ πέτρον
Πλούτωνά τʼ οὐδὲ ϲκῆπτρα Δήμητροϲ κόρηϲ.
ἔκ τοι πέπληγμαι· ποῦ ποτʼ ὢν ἀμηχανῶ;
ὠή, τίϲ ἐγγὺϲ ἢ πρόϲω φίλων ἐμῶν,
δύϲγνοιαν ὅϲτιϲ τὴν ἐμὴν ἰάϲεται;
ϲαφῶϲ γὰρ οὐδὲν οἶδα τῶν εἰωθότων.
Αμ. γέροντεϲ, ἔλθω τῶν ἐμῶν κακῶν πέλαϲ;
Χο. κἄγωγε ϲὺν ϲοί, μὴ προδοὺϲ τὰϲ ϲυμφοράϲ.
Ηρ. πάτερ, τί κλαίειϲ καὶ ϲυναμπίϲχηι κόραϲ,
τοῦ φιλτάτου ϲοι τηλόθεν παιδὸϲ βεβώϲ;
Αμ. ὦ τέκνον· εἶ γὰρ καὶ κακῶϲ πράϲϲων ἐμόϲ.
Ηρ. πράϲϲω δʼ ἐγὼ τί λυπρὸν οὗ δακρυρροεῖϲ;
Αμ. ἃ κἂν θεῶν τιϲ, εἰ μάθοι, καταϲτένοι.
Ηρ. μέγαϲ γʼ ὁ κόμποϲ, τὴν τύχην δʼ οὔπω λέγειϲ.
Αμ. ὁρᾶιϲ γὰρ αὐτόϲ, εἰ φρονῶν ἤδη κυρεῖϲ.
Ηρ. εἴπʼ εἴ τι καινὸν ὑπογράφηι τὠμῶι βίωι.
Αμ. εἰ μηκέθʼ Ἅιδου βάκχοϲ εἶ, φράϲαιμεν ἄν.
Ηρ. παπαῖ, τόδʼ ὡϲ ὕποπτον ἠινίξω πάλιν.
Αμ. καί ϲʼ εἰ βεβαίωϲ εὖ φρονεῖϲ ἤδη ϲκοπῶ.
Ηρ. οὐ γάρ τι βακχεύϲαϲ γε μέμνημαι φρέναϲ.
Αμ. λύϲω, γέροντεϲ, δεϲμὰ παιδόϲ, ἢ τί δρῶ;
Ηρ. καὶ τόν γε δήϲαντʼ εἴπʼ· ἀναινόμεϲθα γάρ.
Αμ. τοϲοῦτον ἴϲθι τῶν κακῶν, τὰ δʼ ἄλλʼ ἔα.
Ηρ. ἀρκεῖ ϲιωπὴ γὰρ μαθεῖν ὃ βούλομαι;
Αμ. ὦ Ζεῦ, παρʼ Ἥραϲ ἆρʼ ὁρᾶιϲ θρόνων τάδε;
Ηρ. ἀλλʼ ἦ τι κεῖθεν πολέμιον πεπόνθαμεν;
Αμ. τὴν θεὸν ἐάϲαϲ τὰ ϲὰ περιϲτέλλου κακά.
Ηρ. ἀπωλόμεϲθα· ϲυμφορὰν λέξειϲ τινά.
Αμ. ἰδού, θέαϲαι τάδε τέκνων πεϲήματα.
Ηρ. οἴμοι· τίνʼ ὄψιν τήνδε δέρκομαι τάλαϲ;
Αμ. ἀπόλεμον, ὦ παῖ, πόλεμον ἔϲπευϲαϲ τέκνοιϲ.
Ηρ. τί πόλεμον εἶπαϲ; τούϲδε τίϲ διώλεϲεν;
Αμ. ϲὺ καὶ ϲὰ τόξα καὶ θεῶν ὃϲ αἴτιοϲ.
Ηρ. τί φήιϲ; τί δράϲαϲ; ὦ κάκʼ ἀγγέλλων πάτερ.
Αμ. μανείϲ· ἐρωτᾶιϲ δʼ ἄθλιʼ ἑρμηνεύματα.
Ηρ. ἦ καὶ δάμαρτόϲ εἰμʼ ἐγὼ φονεὺϲ ἐμῆϲ;
Αμ. μιᾶϲ ἅπαντα χειρὸϲ ἔργα ϲῆϲ τάδε.
Ηρ. αἰαῖ· ϲτεναγμῶν γάρ με περιβάλλει νέφοϲ.
Αμ. τούτων ἕκατι ϲὰϲ καταϲτένω τύχαϲ.
Ηρ. ἦ γὰρ ϲυνήραξʼ οἶκον †ἢ βάκχευϲʼ ἐμόν†;
Αμ. οὐκ οἶδα πλὴν ἕν· πάντα δυϲτυχεῖ τὰ ϲά.
Ηρ. ποῦ δʼ οἶϲτροϲ ἡμᾶϲ ἔλαβε; ποῦ διώλεϲεν;
Αμ. ὅτʼ ἀμφὶ βωμὸν χεῖραϲ ἡγνίζου πυρί.
Ηρ. οἴμοι· τί δῆτα φείδομαι ψυχῆϲ ἐμῆϲ
τῶν φιλτάτων μοι γενόμενοϲ παίδων φονεύϲ;
οὐκ εἶμι πέτραϲ λιϲϲάδοϲ πρὸϲ ἅλματα
ἢ φάϲγανον πρὸϲ ἧπαρ ἐξακοντίϲαϲ
τέκνοιϲ δικαϲτὴϲ αἵματοϲ γενήϲομαι,
ἢ ϲάρκα †τὴν ἐμὴν† ἐμπρήϲαϲ πυρὶ
δύϲκλειαν ἣ μένει μʼ ἀπώϲομαι βίου;
ἀλλʼ ἐμποδών μοι θαναϲίμων βουλευμάτων
Θηϲεὺϲ ὅδʼ ἕρπει ϲυγγενὴϲ φίλοϲ τʼ ἐμόϲ.
ὀφθηϲόμεϲθα καὶ τεκνοκτόνον μύϲοϲ
ἐϲ ὄμμαθʼ ἥξει φιλτάτωι ξένων ἐμῶν.
οἴμοι, τί δράϲω; ποῖ κακῶν ἐρημίαν
εὕρω, πτερωτὸϲ ἢ κατὰ χθονὸϲ μολών;
φέρʼ, ἀμφὶ κρατὶ περιβάλω ϲκότον ⟨ ⟩.
αἰϲχύνομαι γὰρ τοῖϲ δεδραμένοιϲ κακοῖϲ,
καὶ τῶιδε προϲτρόπαιον αἷμα προϲβαλὼν
οὐδὲν κακῶϲαι τοὺϲ ἀναιτίουϲ θέλω.
ΘΗϹΕΥϹ ἥκω ϲὺν ἄλλοιϲ, οἳ παρʼ Ἀϲωποῦ ῥοὰϲ
μένουϲιν, ἔνοπλοι γῆϲ Ἀθηναίων κόροι,
ϲῶι παιδί, πρέϲβυ, ϲύμμαχον φέρων δόρυ.
κληδὼν γὰρ ἦλθεν εἰϲ Ἐρεχθειδῶν πόλιν
ὡϲ ϲκῆπτρα χώραϲ τῆϲδʼ ἀναρπάϲαϲ Λύκοϲ
ἐϲ πόλεμον ὑμῖν καὶ μάχην καθίϲταται.
τίνων δʼ ἀμοιβὰϲ ὧν ὑπῆρξεν Ἡρακλῆϲ
ϲώϲαϲ με νέρθεν ἦλθον, εἴ τι δεῖ, γέρον,
ἢ χειρὸϲ ὑμᾶϲ τῆϲ ἐμῆϲ ἢ ϲυμμάχων.
ἔα· τί νεκρῶν τῶνδε πληθύει πέδον;
οὔ που λέλειμμαι καὶ νεωτέρων κακῶν
ὕϲτεροϲ ἀφῖγμαι; τίϲ τάδʼ ἔκτεινεν τέκνα;
τίνοϲ γεγῶϲαν τήνδʼ ὁρῶ ξυνάορον;
οὐ γὰρ δορόϲ γε παῖδεϲ ἵϲτανται πέλαϲ,
ἀλλʼ ἄλλο πού τι καινὸν εὑρίϲκω κακόν.
Αμ. ὦ τὸν ἐλαιοφόρον ὄχθον ἔχων ⟨ἄναξ⟩
Θη. τί χρῆμά μʼ οἰκτροῖϲ ἐκάλεϲαϲ προοιμίοιϲ;
Αμ. ἐπάθομεν πάθεα μέλεα πρὸϲ θεῶν.
Θη. οἱ παῖδεϲ οἵδε τίνοϲ ἐφʼ οἷϲ δακρυρροεῖϲ;
Αμ. ἔτεκε μέν ⟨νιν⟩ οὑμὸϲ ἶνιϲ τάλαϲ,
τεκόμενοϲ δʼ ἔκανε φόνιον αἷμα τλάϲ.
Θη. τί φήιϲ; τί δράϲαϲ;
Αμ. μαινομένωι πιτύλωι πλαγχθεὶϲ
ἑκατογκεφάλου βαφαῖϲ ὕδραϲ.
Θη. ὦ δεινὰ λέξαϲ.
Αμ. οἰχόμεθʼ οἰχόμεθα πτανοί.
Θη. εὔφημα φώνει.
Αμ. βουλομένοιϲιν ἐπαγγέλληι.
Θη. Ἥραϲ ὅδʼ ἁγών· τίϲ δʼ ὅδʼ οὑν νεκροῖϲ, γέρον;
Αμ. ἐμὸϲ ἐμὸϲ ὅδε γόνοϲ ὁ πολύπονοϲ, ⟨ὃϲ⟩ ἐπὶ
δόρυ γιγαντοφόνον ἦλθεν ϲὺν θεοῖ-
ϲι Φλεγραῖον ἐϲ πεδίον ἀϲπιϲτάϲ.
Θη. φεῦ φεῦ· τίϲ ἀνδρῶν ὧδε δυϲδαίμων ἔφυ;
Αμ. οὐκ ἂν εἰδείηϲ ἕτερον
πολυμοχθότερον πολυπλαγκτότερόν τε θνατῶν.
Θη. τί γὰρ πέπλοιϲιν ἄθλιον κρύπτει κάρα;
Αμ. αἰδόμενοϲ τὸ ϲὸν ὄμμα
καὶ φιλίαν ὁμόφυλον
αἷμά τε παιδοφόνον.
Θη. ἀλλʼ εἰ ϲυναλγῶν γʼ ἦλθον; ἐκκάλυπτέ νιν.
Αμ. ὦ τέκνον, πάρεϲ ἀπʼ ὀμμάτων
πέπλον, ἀπόδικε, ῥέθοϲ ἀελίωι δεῖξον.
βάροϲ ἀντίπαλον δακρύοιϲ ϲυναμιλλᾶται·
ἱκετεύομεν ἀμφὶ γενειάδα καὶ
γόνυ καὶ χέρα ϲὰν προπίτνων πολιὸν
δάκρυον ἐκβαλών· ἰὼ παῖ, κατά-
ϲχεθε λέοντοϲ ἀγρίου θυμόν, ὧι
δρόμον ἐπὶ φόνιον ἀνόϲιον ἐξάγηι
κακὰ θέλων κακοῖϲ ϲυνάψαι, τέκνον.
Θη. εἶἑν· ϲὲ τὸν θάϲϲοντα δυϲτήνουϲ ἕδραϲ
αὐδῶ φίλοιϲιν ὄμμα δεικνύναι τὸ ϲόν.
οὐδεὶϲ ϲκότοϲ γὰρ ὧδʼ ἔχει μέλαν νέφοϲ
ὅϲτιϲ κακῶν ϲῶν ϲυμφορὰν κρύψειεν ἄν.
τί μοι προϲείων χεῖρα ϲημαίνειϲ φόβον;
ὡϲ μὴ μύϲοϲ με ϲῶν βάληι προϲφθεγμάτων;
οὐδὲν μέλει μοι ϲύν γε ϲοὶ πράϲϲειν κακῶϲ·
καὶ γάρ ποτʼ εὐτύχηϲʼ. ἐκεῖϲʼ ἀνοιϲτέον
ὅτʼ ἐξέϲωϲάϲ μʼ ἐϲ φάοϲ νεκρῶν πάρα.
χάριν δὲ γηράϲκουϲαν ἐχθαίρω φίλων
καὶ τῶν καλῶν μὲν ὅϲτιϲ ἀπολαύειν θέλει,
ϲυμπλεῖν δὲ τοῖϲ φίλοιϲι δυϲτυχοῦϲιν οὔ.
ἀνΐϲταϲʼ, ἐκκάλυψον ἄθλιον κάρα,
βλέψον πρὸϲ ἡμᾶϲ. ὅϲτιϲ εὐγενὴϲ βροτῶν
φέρει †τὰ τῶν θεῶν γε† πτώματʼ οὐδʼ ἀναίνεται.
Ηρ. Θηϲεῦ, δέδορκαϲ τόνδʼ ἀγῶνʼ ἐμῶν τέκνων;
Θη. ἤκουϲα καὶ βλέποντι ϲημαίνειϲ κακά.
Ηρ. τί δῆτά μου κρᾶτʼ ἀνεκάλυψαϲ ἡλίωι;
Θη. τί δʼ; οὐ μιαίνειϲ θνητὸϲ ὢν τὰ τῶν θεῶν.
Ηρ. φεῦγʼ, ὦ ταλαίπωρʼ, ἀνόϲιον μίαϲμʼ ἐμόν.
Θη. οὐδεὶϲ ἀλάϲτωρ τοῖϲ φίλοιϲ ἐκ τῶν φίλων.
Ηρ. ἐπήινεϲʼ· εὖ δράϲαϲ δέ ϲʼ οὐκ ἀναίνομαι.
Θη. ἐγὼ δὲ πάϲχων εὖ τότʼ οἰκτίρω ϲε νῦν.
Ηρ. οἰκτρὸϲ γάρ εἰμι τἄμʼ ἀποκτείναϲ τέκνα;
Θη. κλαίω χάριν ϲὴν ἐφʼ ἑτέραιϲι ϲυμφοραῖϲ.
Ηρ. ηὗρεϲ δέ γʼ ἄλλουϲ ἐν κακοῖϲι μείζοϲιν;
Θη. ἅπτηι κάτωθεν οὐρανοῦ δυϲπραξίαι.
Ηρ. τοιγὰρ παρεϲκευάϲμεθʼ ὥϲτε κατθανεῖν.
⟨Θη. ⟩
⟨Ηρ. .⟩
Θη. δοκεῖϲ ἀπειλῶν ϲῶν μέλειν τι δαίμοϲιν;
Ηρ. αὔθαδεϲ ὁ θεόϲ, πρὸϲ δὲ τοὺϲ θεοὺϲ ἐγώ.
Θη. ἴϲχε ϲτόμʼ, ὡϲ μὴ μέγα λέγων μεῖζον πάθηιϲ.
Ηρ. γέμω κακῶν δὴ κοὐκέτʼ ἔϲθʼ ὅπηι τεθῆι.
Θη. δράϲειϲ δὲ δὴ τί; ποῖ φέρηι θυμούμενοϲ;
Ηρ. θανών, ὅθενπερ ἦλθον, εἶμι γῆϲ ὕπο.
Θη. εἴρηκαϲ ἐπιτυχόντοϲ ἀνθρώπου λόγουϲ.
Ηρ. ϲὺ δʼ ἐκτὸϲ ὤν γε ϲυμφορᾶϲ με νουθετεῖϲ.
Θη. ὁ πολλὰ δὴ τλὰϲ Ἡρακλῆϲ λέγει τάδε;
Ηρ. οὔκουν τοϲαῦτά γʼ· ἐν μέτρωι μοχθητέον.
Θη. εὐεργέτηϲ βροτοῖϲι καὶ μέγαϲ φίλοϲ;
Ηρ. οἱ δʼ οὐδὲν ὠφελοῦϲί μʼ, ἀλλʼ Ἥρα κρατεῖ.
Θη. οὐκ ἄν ⟨ϲʼ⟩ ἀνάϲχοιθʼ Ἑλλὰϲ ἀμαθίαι θανεῖν.
Ηρ. ἄκουε δή νυν, ὡϲ ἁμιλληθῶ λόγοιϲ
πρὸϲ νουθετήϲειϲ ϲάϲ· ἀναπτύξω δέ ϲοι
ἀβίωτον ἡμῖν νῦν τε καὶ πάροιθεν ὄν.
πρῶτον μὲν ἐκ τοῦδʼ ἐγενόμην, ὅϲτιϲ κτανὼν
μητρὸϲ γεραιὸν πατέρα προϲτρόπαιοϲ ὢν
ἔγημε τὴν τεκοῦϲαν Ἀλκμήνην ἐμέ.
ὅταν δὲ κρηπὶϲ μὴ καταβληθῆι γένουϲ
ὀρθῶϲ, ἀνάγκη δυϲτυχεῖν τοὺϲ ἐκγόνουϲ.
Ζεὺϲ δʼ, ὅϲτιϲ ὁ Ζεύϲ, πολέμιόν μʼ ἐγείνατο
Ἥραι (ϲὺ μέντοι μηδὲν ἀχθεϲθῆιϲ, γέρον·
πατέρα γὰρ ἀντὶ Ζηνὸϲ ἡγοῦμαι ϲʼ ἐγώ),
ἔτʼ ἐν γάλακτί τʼ ὄντι γοργωποὺϲ ὄφειϲ
ἐπειϲέφρηϲε ϲπαργάνοιϲι τοῖϲ ἐμοῖϲ
ἡ τοῦ Διὸϲ ϲύλλεκτροϲ, ὡϲ ὀλοίμεθα.
ἐπεὶ δὲ ϲαρκὸϲ περιβόλαιʼ ἐκτηϲάμην
ἡβῶντα, μόχθουϲ οὓϲ ἔτλην τί δεῖ λέγειν;
ποίουϲ ποτʼ ἢ λέονταϲ ἢ τριϲωμάτουϲ
Τυφῶναϲ ἢ Γίγανταϲ ἢ τετραϲκελῆ
κενταυροπληθῆ πόλεμον οὐκ ἐξήνυϲα;
τήν τʼ ἀμφίκρανον καὶ παλιμβλαϲτῆ κύνα
ὕδραν φονεύϲαϲ μυρίων τʼ ἄλλων πόνων
διῆλθον ἀγέλαϲ κἀϲ νεκροὺϲ ἀφικόμην,
Ἅιδου πυλωρὸν κύνα τρίκρανον ἐϲ φάοϲ
ὅπωϲ πορεύϲαιμʼ ἐντολαῖϲ Εὐρυϲθέωϲ.
τὸν λοίϲθιον δὲ τόνδʼ ἔτλην τάλαϲ πόνον,
παιδοκτονήϲαϲ δῶμα θριγκῶϲαι κακοῖϲ.
ἥκω δʼ ἀνάγκηϲ ἐϲ τόδʼ· οὔτʼ ἐμαῖϲ φίλαιϲ
Θήβαιϲ ἐνοικεῖν ὅϲιον· ἢν δὲ καὶ μένω,
ἐϲ ποῖον ἱερὸν ἢ πανήγυριν φίλων
εἶμʼ; οὐ γὰρ ἄταϲ εὐπροϲηγόρουϲ ἔχω.
ἀλλʼ Ἄργοϲ ἔλθω; πῶϲ, ἐπεὶ φεύγω πάτραν;
φέρʼ ἀλλʼ ἐϲ ἄλλην δή τινʼ ὁρμήϲω πόλιν;
κἄπειθʼ ὑποβλεπώμεθʼ ὡϲ ἐγνωϲμένοι,
γλώϲϲηϲ πικροῖϲ κέντροιϲι †κληιδουχούμενοι†·
Οὐχ οὗτοϲ ὁ Διόϲ, ὃϲ τέκνʼ ἔκτεινέν ποτε
δάμαρτά τʼ; οὐ γῆϲ τῆϲδʼ ἀποφθαρήϲεται;
[κεκλημένωι δὲ φωτὶ μακαρίωι ποτὲ
αἱ μεταβολαὶ λυπηρόν· ὧι δʼ ἀεὶ κακῶϲ
ἔϲτʼ, οὐδὲν ἀλγεῖ ϲυγγενῶϲ δύϲτηνοϲ ὤν.]
ἐϲ τοῦτο δʼ ἥξειν ϲυμφορᾶϲ οἶμαί ποτε·
φωνὴν γὰρ ἥϲει χθὼν ἀπεννέπουϲά με
μὴ θιγγάνειν γῆϲ καὶ θάλαϲϲα μὴ περᾶν
πηγαί τε ποταμῶν, καὶ τὸν ἁρματήλατον
Ἰξίονʼ ἐν δεϲμοῖϲιν ἐκμιμήϲομαι.
[καὶ ταῦτʼ ἄριϲτα μηδένʼ Ἑλλήνων μʼ ὁρᾶν,
ἐν οἷϲιν εὐτυχοῦντεϲ ἦμεν ὄλβιοι.]
τί δῆτά με ζῆν δεῖ; τί κέρδοϲ ἕξομεν
βίον γʼ ἀχρεῖον ἀνόϲιον κεκτημένοι;
χορευέτω δὴ Ζηνὸϲ ἡ κλεινὴ δάμαρ
†κρόουϲʼ Ὀλυμπίου Ζηνὸϲ ἀρβύληι πόδα†.
ἔπραξε γὰρ βούληϲιν ἣν ἐβούλετο
ἄνδρʼ Ἑλλάδοϲ τὸν πρῶτον αὐτοῖϲιν βάθροιϲ
ἄνω κάτω ϲτρέψαϲα. τοιαύτηι θεῶι
τίϲ ἂν προϲεύχοιθʼ; ἣ γυναικὸϲ οὕνεκα
λέκτρων φθονοῦϲα Ζηνὶ τοὺϲ εὐεργέταϲ
Ἑλλάδοϲ ἀπώλεϲʼ οὐδὲν ὄνταϲ αἰτίουϲ.
Χο. οὐκ ἔϲτιν ἄλλου δαιμόνων ἀγὼν ὅδε
ἢ τῆϲ Διὸϲ δάμαρτοϲ· εὖ τόδʼ αἰϲθάνηι.
Θη. ⟨ ⟩
παραινέϲαιμʼ ἂν μᾶλλον ἢ πάϲχειν κακῶϲ.
οὐδεὶϲ δὲ θνητῶν ταῖϲ τύχαιϲ ἀκήρατοϲ,
οὐ θεῶν, ἀοιδῶν εἴπερ οὐ ψευδεῖϲ λόγοι.
οὐ λέκτρʼ ἐν ἀλλήλοιϲιν, ὧν οὐδεὶϲ νόμοϲ,
ϲυνῆψαν; οὐ δεϲμοῖϲι διὰ τυραννίδα
πατέραϲ ἐκηλίδωϲαν; ἀλλʼ οἰκοῦϲʼ ὅμωϲ
Ὄλυμπον ἠνέϲχοντό θʼ ἡμαρτηκότεϲ.
καίτοι τί φήϲειϲ, εἰ ϲὺ μὲν θνητὸϲ γεγὼϲ
φέρειϲ ὑπέρφευ τὰϲ τύχαϲ, θεοὶ δὲ μή;
Θήβαϲ μὲν οὖν ἔκλειπε τοῦ νόμου χάριν,
ἕπου δʼ ἅμʼ ἡμῖν πρὸϲ πόλιϲμα Παλλάδοϲ.
ἐκεῖ χέραϲ ϲὰϲ ἁγνίϲαϲ μιάϲματοϲ
δόμουϲ τε δώϲω χρημάτων τʼ ἐμῶν μέροϲ.
ἃ δʼ ἐκ πολιτῶν δῶρʼ ἔχω ϲώϲαϲ κόρουϲ
δὶϲ ἑπτά, τοῦρον Κνώϲιον κατακτανών,
ϲοὶ ταῦτα δώϲω. πανταχοῦ δέ μοι χθονὸϲ
τεμένη δέδαϲται· ταῦτʼ ἐπωνομαϲμένα
ϲέθεν τὸ λοιπὸν ἐκ βροτῶν κεκλήϲεται
ζῶντοϲ· θανόντα δʼ, εὖτʼ ἂν εἰϲ Ἅιδου μόληιϲ,
θυϲίαιϲι λαΐνοιϲί τʼ ἐξογκώμαϲιν
τίμιον ἀνάξει πᾶϲʼ Ἀθηναίων πόλιϲ.
καλὸϲ γὰρ ἀϲτοῖϲ ϲτέφανοϲ Ἑλλήνων ὕπο
ἄνδρʼ ἐϲθλὸν ὠφελοῦνταϲ εὐκλείαϲ τυχεῖν.
κἀγὼ χάριν ϲοι τῆϲ ἐμῆϲ ϲωτηρίαϲ
τήνδʼ ἀντιδώϲω· νῦν γὰρ εἶ χρεῖοϲ φίλων.
[θεοὶ δʼ ὅταν τιμῶϲιν οὐδὲν δεῖ φίλων·
ἅλιϲ γὰρ ὁ θεὸϲ ὠφελῶν ὅταν θέληι.]
Ηρ. οἴμοι· πάρεργα ⟨ ⟩ τάδʼ ἔϲτʼ ἐμῶν κακῶν·
ἐγὼ δὲ τοὺϲ θεοὺϲ οὔτε λέκτρʼ ἃ μὴ θέμιϲ
ϲτέργειν νομίζω δεϲμά τʼ ἐξάπτειν χεροῖν
οὔτʼ ἠξίωϲα πώποτʼ οὔτε πείϲομαι
οὐδʼ ἄλλον ἄλλου δεϲπότην πεφυκέναι.
δεῖται γὰρ ὁ θεόϲ, εἴπερ ἔϲτʼ ὀρθῶϲ θεόϲ,
οὐδενόϲ· ἀοιδῶν οἵδε δύϲτηνοι λόγοι.
ἐϲκεψάμην δὲ καίπερ ἐν κακοῖϲιν ὢν
μὴ δειλίαν ὄφλω τινʼ ἐκλιπὼν φάοϲ·
ταῖϲ ϲυμφοραῖϲ γὰρ ὅϲτιϲ οὐχ ὑφίϲταται
οὐδʼ ἀνδρὸϲ ἂν δύναιθʼ ὑποϲτῆναι βέλοϲ.
ἐγκαρτερήϲω βίοτον· εἶμι δʼ ἐϲ πόλιν
τὴν ϲήν, χάριν τε μυρίαν δώρων ἔχω.
ἀτὰρ πόνων δὴ μυρίων ἐγευϲάμην,
ὧν οὔτʼ ἀπεῖπον οὐδένʼ οὔτʼ ἀπʼ ὀμμάτων
ἔϲταξα πηγάϲ, οὐδʼ ἂν ὠιόμην ποτὲ
ἐϲ τοῦθʼ ἱκέϲθαι, δάκρυʼ ἀπʼ ὀμμάτων βαλεῖν.
νῦν δʼ, ὡϲ ἔοικε, τῆι τύχηι δουλευτέον.
εἶἑν· γεραιέ, τὰϲ ἐμὰϲ φυγὰϲ ὁρᾶιϲ,
ὁρᾶιϲ δὲ παίδων ὄντα μʼ αὐθέντην ἐμῶν.
δὸϲ τούϲδε τύμβωι καὶ περίϲτειλον νεκροὺϲ
δακρύοιϲι τιμῶν (ἐμὲ γὰρ οὐκ ἐᾶι νόμοϲ)
πρὸϲ ϲτέρνʼ ἐρείϲαϲ μητρὶ δούϲ τʼ ἐϲ ἀγκάλαϲ,
κοινωνίαν δύϲτηνον, ἣν ἐγὼ τάλαϲ
διώλεϲʼ ἄκων. γῆι δʼ ἐπὴν κρύψηιϲ νεκροὺϲ
οἴκει πόλιν τήνδʼ ἀθλίωϲ μὲν ἀλλʼ ὅμωϲ
[ψυχὴν βιάζου τἀμὰ ϲυμφέρειν κακά].
ὦ τέκνʼ, ὁ φύϲαϲ καὶ τεκὼν ὑμᾶϲ πατὴρ
ἀπώλεϲʼ, οὐδʼ ὤναϲθε τῶν ἐμῶν καλῶν,
ἁγὼ παρεϲκεύαζον ἐκμοχθῶν βίου
εὔκλειαν ὑμῖν, πατρὸϲ ἀπόλαυϲιν καλήν.
ϲέ τʼ οὐχ ὁμοίωϲ, ὦ τάλαινʼ, ἀπώλεϲα
ὥϲπερ ϲὺ τἀμὰ λέκτρʼ ἔϲωιζεϲ ἀϲφαλῶϲ,
μακρὰϲ διαντλοῦϲʼ ἐν δόμοιϲ οἰκουρίαϲ.
οἴμοι δάμαρτοϲ καὶ τέκνων, οἴμοι δʼ ἐμοῦ,
ὡϲ ἀθλίωϲ πέπραγα κἀποζεύγνυμαι
τέκνων γυναικόϲ τʼ. ὦ λυγαραὶ φιλημάτων
τέρψειϲ, λυγραὶ δὲ τῶνδʼ ὅπλων κοινωνίαι.
ἀμηχανῶ γὰρ πότερʼ ἔχω τάδʼ ἢ μεθῶ,
ἃ πλευρὰ τἀμὰ προϲπίτνοντʼ ἐρεῖ τάδε·
Ἡμῖν τέκνʼ εἷλεϲ καὶ δάμαρθʼ· ἡμᾶϲ ἔχειϲ
παιδοκτόνουϲ ϲούϲ. εἶτʼ ἐγὼ τάδʼ ὠλέναιϲ
οἴϲω; τί φάϲκων; ἀλλὰ γυμνωθεὶϲ ὅπλων
ξὺν οἷϲ τὰ κάλλιϲτʼ ἐξέπραξʼ ἐν Ἑλλάδι
ἐχθροῖϲ ἐμαυτὸν ὑποβαλὼν αἰϲχρῶϲ θάνω;
οὐ λειπτέον τάδʼ, ἀθλίωϲ δὲ ϲωϲτέον.
ἕν μοί τι, Θηϲεῦ, ϲύγκαμʼ· ἀγρίου κυνὸϲ
κόμιϲτρʼ ἐϲ Ἄργοϲ ϲυγκατάϲτηϲον μολών,
λύπηι τι παίδων μὴ πάθω μονούμενοϲ.
ὦ γαῖα Κάδμου πᾶϲ τε Θηβαῖοϲ λεώϲ,
κείραϲθε, ϲυμπενθήϲατʼ, ἔλθετʼ ἐϲ τάφον
παίδων. ἅπανταϲ δʼ ἑνὶ λόγωι πενθήϲετε
νεκρούϲ τε κἀμέ· πάντεϲ ἐξολώλαμεν
Ἥραϲ μιᾶι πληγέντεϲ ἄθλιοι τύχηι.
Θη. ἀνίϲταϲʼ, ὦ δύϲτηνε· δακρύων ἅλιϲ.
Ηρ. οὐκ ἂν δυναίμην· ἄρθρα γὰρ πέπηγέ μου.
Θη. καὶ τοὺϲ ϲθένονταϲ γὰρ καθαιροῦϲιν τύχαι.
Ηρ. φεῦ·
αὐτοῦ γενοίμην πέτροϲ ἀμνήμων κακῶν.
Θη. παῦϲαι· δίδου δὲ χεῖρʼ ὑπηρέτηι φίλωι.
Ηρ. ἀλλʼ αἷμα μὴ ϲοῖϲ ἐξομόρξωμαι πέπλοιϲ.
Θη. ἔκμαϲϲε, φείδου μηδέν· οὐκ ἀναίνομαι.
Ηρ. παίδων ϲτερηθεὶϲ παῖδʼ ὅπωϲ ἔχω ϲʼ ἐμόν.
Θη. δίδου δέρηι ϲὴν χεῖρʼ, ὁδηγήϲω δʼ ἐγώ.
Ηρ. ζεῦγόϲ γε φίλιον· ἅτεροϲ δὲ δυϲτυχήϲ.
ὦ πρέϲβυ, τοιόνδʼ ἄνδρα χρὴ κτᾶϲθαι φίλον.
Αμ. ἡ γὰρ τεκοῦϲα τόνδε πατρὶϲ εὔτεκνοϲ.
Ηρ. Θηϲεῦ, πάλιν με ϲτρέψον ὡϲ ἴδω τέκνα.
Θη. ὡϲ δὴ τί; φίλτρον τοῦτʼ ἔχων ῥάιων ἔϲηι;
Ηρ. ποθῶ, πατρόϲ τε ϲτέρνα προϲθέϲθαι θέλω.
Αμ. ἰδοὺ τάδʼ, ὦ παῖ· τἀμὰ γὰρ ϲπεύδειϲ φίλα.
Θη. οὕτω πόνων ϲῶν οὐκέτι μνήμην ἔχειc;
Ηρ. ἅπαντʼ ἐλάϲϲω κεῖνα τῶνδʼ ἔτλην κακά.
Θη. εἴ ϲʼ ὄψεταί τιϲ θῆλυν ὄντʼ οὐκ αἰνέϲει.
Ηρ. ζῶ ϲοι ταπεινόϲ; ἀλλὰ πρόϲθεν οὐ δοκῶ.
Θη. ἄγαν γʼ· ὁ κλεινὸϲ Ἡρακλῆϲ οὐκ εἶ νοϲῶν.
Ηρ. ϲὺ ποῖοϲ ἦϲθα νέρθεν ἐν κακοῖϲιν ὤν;
Θη. ὡϲ ἐϲ τὸ λῆμα παντὸϲ ἦν ἥϲϲων ἀνήρ.
Ηρ. πῶϲ οὖν †ἔτʼ εἴπηϲ† ὅτι ϲυνέϲταλμαι κακοῖϲ;
Θη. πρόβαινε.
Ηρ. χαῖρʼ, ὦ πρέϲβυ.
Αμ. καὶ ϲύ μοι, τέκνον.
Ηρ. θάφθʼ ὥϲπερ εἶπον παῖδαϲ.
Αμ. ἐμὲ δὲ τίϲ, τέκνον;
Ηρ. ἐγώ.
Αμ. πότʼ ἐλθών;
Ηρ. ἡνίκʼ ἂν †θάψηιϲ τέκνα†.
[Αμ. πῶϲ;
Ηρ. εἰϲ Ἀθήναϲ πέμψομαι Θηβῶν ἄπο.]
ἀλλʼ ἐϲκόμιζε τέκνα, δυϲκόμιϲτʼ ἄχη·
ἡμεῖϲ δʼ ἀναλώϲαντεϲ αἰϲχύναιϲ δόμον
Θηϲεῖ πανώλειϲ ἑψόμεϲθʼ ἐφολκίδεϲ.
ὅϲτιϲ δὲ πλοῦτον ἢ ϲθένοϲ μᾶλλον φίλων
ἀγαθῶν πεπᾶϲθαι βούλεται κακῶϲ φρονεῖ.
Χο. ϲτείχομεν οἰκτροὶ καὶ πολύκλαυτοι,
τὰ μέγιϲτα φίλων ὀλέϲαντεϲ.

DVBIA
(i)
τὸ μὲν ϲφαγῆναι δεινόν, εὔκλειαν δʼ ἔχει·
τὸ μὴ θανεῖν δʼ οὐ δεινόν, ἡδονὴ δʼ ἔνι.
pg 176
