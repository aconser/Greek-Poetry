
Oxford Scholarly Editions Online
Sophocles, Τραχίνιαι: ΤΡΑΧΙΝΙΑΙ
Sir Hugh Lloyd-Jones and N. G. Wilson (eds), Oxford Classical Texts: Sophoclis: Fabulae
Published in print: 1990; Published online: May 2017
ΤΡΑΧΙΝΙΑΙ
ΔΗΙΑΝΕΙΡΑ Λόγοϲ μὲν ἔϲτʼ ἀρχαῖοϲ ἀνθρώπων φανεὶϲ
   ὡϲ οὐκ ἂν αἰῶνʼ ἐκμάθοιϲ βροτῶν, πρὶν ἂν
   θάνῃ τιϲ, οὔτʼ εἰ χρηϲτὸϲ οὔτʼ εἴ τῳ κακόϲ·
   ἐγὼ δὲ τὸν ἐμόν, καὶ πρὶν εἰϲ Ἅιδου μολεῖν,
   ἔξοιδʼ ἔχουϲα δυϲτυχῆ τε καὶ βαρύν,
   ἥτιϲ πατρὸϲ μὲν ἐν δόμοιϲιν Οἰνέωϲ
   ναίουϲʼ ἔτʼ ἐν Πλευρῶνι νυμφείων ὄτλον
   ἄλγιϲτον ἔϲχον, εἴ τιϲ Αἰτωλὶϲ γυνή.
   μνηϲτὴρ γὰρ ἦν μοι ποταμόϲ, Ἀχελῷον λέγω,
   ὅϲ μʼ ἐν τριϲὶν μορφαῖϲιν ἐξῄτει πατρόϲ,
   φοιτῶν ἐναργὴϲ ταῦροϲ, ἄλλοτʼ αἰόλοϲ
   δράκων ἑλικτόϲ, ἄλλοτʼ ἀνδρείῳ κύτει
   βούπρῳροϲ· ἐκ δὲ δαϲκίου γενειάδοϲ
   κρουνοὶ διερραίνοντο κρηναίου ποτοῦ.
   τοιόνδʼ ἐγὼ μνηϲτῆρα προϲδεδεγμένη
   δύϲτηνοϲ ἀεὶ κατθανεῖν ἐπηυχόμην,
   πρὶν τῆϲδε κοίτηϲ ἐμπελαϲθῆναί ποτε.
χρόνῳ δʼ ἐν ὑϲτέρῳ μέν, ἀϲμένῃ δέ μοι,
   ὁ κλεινὸϲ ἦλθε Ζηνὸϲ Ἀλκμήνηϲ τε παῖϲ·
   ὃϲ εἰϲ ἀγῶνα τῷδε ϲυμπεϲὼν μάχηϲ
   ἐκλύεταί με. καὶ τρόπον μὲν ἂν πόνων
   οὐκ ἂν διείποιμʼ· οὐ γὰρ οἶδʼ· ἀλλʼ ὅϲτιϲ ἦν
   θακῶν ἀταρβὴϲ τῆϲ θέαϲ, ὅδʼ ἂν λέγοι.
   ἐγὼ γὰρ ἥμην ἐκπεπληγμένη φόβῳ
   μή μοι τὸ κάλλοϲ ἄλγοϲ ἐξεύροι ποτέ.
   τέλοϲ δʼ ἔθηκε Ζεὺϲ ἀγώνιοϲ καλῶϲ,
   εἰ δὴ καλῶϲ. λέχοϲ γὰρ Ἡρακλεῖ κριτὸν

   ξυϲτᾶϲʼ ἀεί τινʼ ἐκ φόβου φόβον τρέφω,
   κείνου προκηραίνουϲα. νὺξ γὰρ εἰϲάγει
   καὶ νὺξ ἀπωθεῖ διαδεδεγμένη πόνον.
   κἀφύϲαμεν δὴ παῖδαϲ, οὓϲ κεῖνόϲ ποτε,
   γῇτηϲ ὅπωϲ ἄρουραν ἔκτοπον λαβών,
   ϲπείρων μόνον προϲεῖδε κἀξαμῶν ἅπαξ·
   τοιοῦτοϲ αἰὼν εἰϲ δόμουϲ τε κἀκ δόμων
   ἀεὶ τὸν ἄνδρʼ ἔπεμπε λατρεύοντά τῳ.
νῦν δʼ ἡνίκʼ ἄθλων τῶνδʼ ὑπερτελὴϲ ἔφυ,
   ἐνταῦθα δὴ μάλιϲτα ταρβήϲαϲʼ ἔχω.
   ἐξ οὗ γὰρ ἔκτα κεῖνοϲ Ἰφίτου βίαν,
   ἡμεῖϲ μὲν ἐν Τραχῖνι τῇδʼ ἀνάϲτατοι
   ξένῳ παρʼ ἀνδρὶ ναίομεν, κεῖνοϲ δʼ ὅπου
   βέβηκεν οὐδεὶϲ οἶδε· πλὴν ἐμοὶ πικρὰϲ
   ὠδῖναϲ αὐτοῦ προϲβαλὼν ἀποίχεται.
   ϲχεδὸν δʼ ἐπίϲταμαί τι πῆμʼ ἔχοντά νιν·
   χρόνον γὰρ οὐχὶ βαιόν, ἀλλʼ ἤδη δέκα
   μῆναϲ πρὸϲ ἄλλοιϲ πέντʼ ἀκήρυκτοϲ μένει.
   κἄϲτιν τι δεινὸν πῆμα· τοιαύτην ἐμοὶ
   δέλτον λιπὼν ἔϲτειχε· τὴν ἐγὼ θαμὰ
   θεοῖϲ ἀρῶμαι πημονῆϲ ἄτερ λαβεῖν.
ΤΡΟΦΟϹ δέϲποινα Δῃάνειρα, πολλὰ μέν ϲʼ ἐγὼ
   κατεῖδον ἤδη πανδάκρυτʼ ὀδύρματα
   τὴν Ἡράκλειον ἔξοδον γοωμένην·
   νῦν δʼ, εἰ δίκαιον τοὺϲ ἐλευθέρουϲ φρενοῦν
   γνώμαιϲι δούλαιϲ, κἀμὲ χρὴ φράϲαι τὸ ϲόν·
   πῶϲ παιϲὶ μὲν τοϲοῖϲδε πληθύειϲ, ἀτὰρ
   ἀνδρὸϲ κατὰ ζήτηϲιν οὐ πέμπειϲ τινά,
   μάλιϲτα δʼ ὅνπερ εἰκὸϲ Ὕλλον, εἰ πατρὸϲ
   νέμοι τινʼ ὤραν τοῦ καλῶϲ πράϲϲειν δοκεῖν;
   ἐγγὺϲ δʼ ὅδʼ αὐτὸϲ ἀρτίπουϲ θρῴϲκει δόμοιϲ,
   ὥϲτʼ εἴ τί ϲοι πρὸϲ καιρὸν ἐννέπειν δοκῶ,
   πάρεϲτι χρῆϲθαι τἀνδρὶ τοῖϲ τʼ ἐμοῖϲ λόγοιϲ.
Δη. ὦ τέκνον, ὦ παῖ, κἀξ ἀγεννήτων ἄρα
   μῦθοι καλῶϲ πίπτουϲιν· ἥδε γὰρ γυνὴ
   δούλη μέν, εἴρηκεν δʼ ἐλεύθερον λόγον.
ΥΛΛΟϹ ποῖον; δίδαξον, μῆτερ, εἰ διδακτά μοι.

Δη. ϲὲ πατρὸϲ οὕτω δαρὸν ἐξενωμένου
   τὸ μῆ πυθέϲθαι ποῦ 'ϲτιν αἰϲχύνην φέρειν.
Υλ. ἀλλʼ οἶδα, μύθοιϲ γʼ εἴ τι πιϲτεύειν χρεών.
Δη. καὶ ποῦ κλύειϲ νιν, τέκνον, ἱδρῦϲθαι χθονόϲ;
Υλ. τὸν μὲν παρελθόντʼ ἄροτον ἐν μήκει χρόνου
   Λυδῇ γυναικί φαϲί νιν λάτριν πονεῖν.
Δη. πᾶν τοίνυν, εἰ καὶ τοῦτʼ ἔτλη, κλύοι τιϲ ἄν.
Υλ. ἀλλʼ ἐξαφεῖται τοῦδέ γʼ, ὡϲ ἐγὼ κλύω.
Δη. ποῦ δῆτα νῦν ζῶν ἢ θανὼν ἀγγέλλεται;
Υλ. Εὐβοῖδα χώραν φαϲίν, Εὐρύτου πόλιν,
   ἐπιϲτρατεύειν αὐτόν, ἢ μέλλειν ἔτι.
Δη. ἆρʼ οἶϲθα δῆτʼ, ὦ τέκνον, ὡϲ ἔλειπέ μοι
   μαντεῖα πιϲτὰ τῆϲδε τῆϲ χρείαϲ πέρι;
Υλ. τὰ ποῖα, μῆτερ; τὸν λόγον γὰρ ἀγνοῶ.
Δη. ὡϲ ἢ τελευτὴν τοῦ βίου μέλλει τελεῖν,
   ἢ τοῦτον ἄραϲ ἆθλον εἰϲ τό γʼ ὕϲτερον
   τὸν λοιπὸν ἤδη βίοτον εὐαίωνʼ ἔχειν.
   ἐν οὖν ῥοπῇ τοιᾷδε κειμένῳ, τέκνον,
   οὐκ εἶ ξυνέρξων, ἡνίκʼ ἢ ϲεϲώμεθα
   [ἢ πίπτομεν ϲοῦ πατρὸϲ ἐξολωλότοϲ]
   κείνου βίον ϲώϲαντοϲ, ἢ οἰχόμεϲθʼ ἅμα;
Υλ. ἀλλʼ εἶμι, μῆτερ· εἰ δὲ θεϲφάτων ἐγὼ
   βάξιν κατῄδη τῶνδε, κἂν πάλαι παρῆ.
   ἀλλʼ ὁ ξυνήθηϲ πότμοϲ οὐκ εἴα πατρὸϲ
   ἡμᾶϲ προταρβεῖν οὐδὲ δειμαίνειν ἄγαν.
   νῦν δʼ ὡϲ ξυνίημʼ, οὐδὲν ἐλλείψω τὸ μὴ
   πᾶϲαν πυθέϲθαι τῶνδʼ ἀλήθειαν πέρι.
Δη. χώρει νυν, ὦ παῖ· καὶ γὰρ ὑϲτέρῳ, τό γʼ εὖ
   πράϲϲειν ἐπεὶ πύθοιτο, κέρδοϲ ἐμπολᾷ.
ΧΟΡΟϹ
[ϲτρ. α
   ὃν αἰόλα νὺξ ἐναριζομένα
   τίκτει κατευνάζει τε φλογιζόμενον,
   Ἅλιον Ἅλιον αἰτῶ
   τοῦτο, καρῦξαι τὸν Ἀλκμή-
   ναϲ· πόθι μοι πόθι μοι
   ναίει ποτʼ, ὦ λαμπρᾷ ϲτεροπᾷ φλεγέθων;

   ἢ Ποντίαϲ αὐλῶναϲ, ἢ
   διϲϲαῖϲιν ἀπείροιϲ κλιθείϲ;
   εἴπʼ, ὦ κρατιϲτεύων κατʼ ὄμμα.
[ἀντ. α
   ποθουμένᾳ γὰρ φρενὶ πυνθάνομαι
   τὰν ἀμφινεικῆ Δηιάνειραν ἀεί,
   οἷά τινʼ ἄθλιον ὄρνιν,
   οὔποτʼ εὐνάζειν ἀδάκρυ-
   τον βλεφάρων πόθον, ἀλλʼ
   εὔμναϲτον ἀνδρὸϲ δεῖμα τρέφουϲαν ὁδοῦ
   ἐνθυμίοιϲ εὐναῖϲ ἀναν-
   δρώτοιϲι τρύχεϲθαι, κακὰν
   δύϲτανον ἐλπίζουϲαν αἶϲαν.
[ϲτρ. β
   πολλὰ γὰρ ὥϲτʼ ἀκάμαντοϲ
   ἢ νότου ἢ βορέα τιϲ
   κύματʼ ⟨ἂν⟩ εὐρέι πόντῳ
   βάντʼ ἐπιόντα τʼ ἴδοι,
   οὕτω δὲ τὸν Καδμογενῆ
   τρέφει, τὸ δʼ αὔξει βιότου
   πολύπονον ὥϲπερ πέλαγοϲ
   Κρήϲιον· ἀλλά τιϲ θεῶν
   αἰὲν ἀναμπλάκητον Ἅι-
   δα ϲφε δόμων ἐρύκει.
[ἀντ. β
   ὧν ἐπιμεμφομέναϲ ἁ-
   δεῖα μέν, ἀντία δʼ οἴϲω.
   φαμὶ γὰρ οὐκ ἀποτρύειν
   ἐλπίδα τὰν ἀγαθὰν
   χρῆναί ϲʼ· ἀνάλγητα γὰρ οὐδʼ
   ὁ πάντα κραίνων βαϲιλεὺϲ
   ἐπέβαλε θνατοῖϲ Κρονίδαϲ·
   ἀλλʼ ἐπὶ πῆμα καὶ χαρὰν
   πᾶϲι κυκλοῦϲιν οἷον ἄρ-
   κτου ϲτροφάδεϲ κέλευθοι.
ἐπ.
   μένει γὰρ οὔτʼ αἰόλα
   νὺξ βροτοῖϲιν οὔτε κῆ-
ρεϲ οὔτε πλοῦτοϲ, ἀλλʼ ἄφαρ

   βέβακε, τῷ δʼ ἐπέρχεται
   χαίρειν τε καὶ ϲτέρεϲθαι.
   ἃ καὶ ϲὲ τὰν ἄναϲϲαν ἐλπίϲιν λέγω
   τάδʼ αἰὲν ἴϲχειν· ἐπεὶ τίϲ ὧδε
   τέκνοιϲι Ζῆνʼ ἄβουλον εἶδεν;
Δη. πεπυϲμένη μέν, ὡϲ ἀπεικάϲαι, πάρει
   πάθημα τοὐμόν· ὡϲ δʼ ἐγὼ θυμοφθορῶ
   μήτʼ ἐκμάθοιϲ παθοῦϲα, νῦν δʼ ἄπειροϲ εἶ.
   τὸ γὰρ νεάζον ἐν τοιοῖϲδε βόϲκεται
   χώροιϲιν αὑτοῦ, καί νιν οὐ θάλποϲ θεοῦ,
   οὐδʼ ὄμβροϲ, οὐδὲ πνευμάτων οὐδὲν κλονεῖ,
   ἀλλʼ ἡδοναῖϲ ἄμοχθον ἐξαίρει βίον
   ἐϲ τοῦθʼ, ἕωϲ τιϲ ἀντὶ παρθένου γυνὴ
   κληθῇ, λάβῃ τʼ ἐν νυκτὶ φροντίδων μέροϲ,
   ἤτοι πρὸϲ ἀνδρὸϲ ἢ τέκνων φοβουμένη.
   τότʼ ἄν τιϲ εἰϲίδοιτο, τὴν αὑτοῦ ϲκοπῶν
   πρᾶξιν, κακοῖϲιν οἷϲ ἐγὼ βαρύνομαι.
πάθη μὲν οὖν δὴ πόλλʼ ἔγωγʼ ἐκλαυϲάμην·
   ἕν δʼ, οἷον οὔπω πρόϲθεν, αὐτίκʼ ἐξερῶ.
   ὁδὸν γὰρ ἦμοϲ τὴν τελευταίαν ἄναξ
   ὡρμᾶτʼ ἀπʼ οἴκων Ἡρακλῆϲ, τότʼ ἐν δόμοιϲ
   λείπει παλαιὰν δέλτον ἐγγεγραμμένην
   ξυνθήμαθʼ, ἁμοὶ πρόϲθεν οὐκ ἔτλη ποτέ,
   πολλοὺϲ ἀγῶναϲ ἐξιών, οὕτω φράϲαι,
   ἀλλʼ ὥϲ τι δράϲων εἷρπε κοὐ θανούμενοϲ.
   νῦν δʼ ὡϲ ἔτʼ οὐκ ὢν εἶπε μὲν λέχουϲ ὅ τι
   χρείη μʼ ἑλέϲθαι κτῆϲιν, εἶπε δʼ ἣν τέκνοιϲ
   μοῖραν πατρῴαϲ γῆϲ διαίρετον νέμοι,
   χρόνον προτάξαϲ ὡϲ τρίμηνοϲ ἡνίκʼ ἂν
   χώραϲ ἀπείη κἀνιαύϲιοϲ βεβώϲ,
   τότʼ ἢ θανεῖν χρείη ϲφε τῷδε τῷ χρόνῳ,
   ἢ τοῦθʼ ὑπεκδραμόντα τοῦ χρόνου τέλοϲ
   τὸ λοιπὸν ἤδη ζῆν ἀλυπήτῳ βίῳ.
   τοιαῦτʼ ἔφραζε πρὸϲ θεῶν εἱμαρμένα
   τῶν Ἡρακλείων ἐκτελευτᾶϲθαι πόνων,
   ὡϲ τὴν παλαιὰν φηγὸν αὐδῆϲαί ποτε
   Δωδῶνι διϲϲῶν ἐκ πελειάδων ἔφη.

   καὶ τῶνδε ναμέρτεια ϲυμβαίνει χρόνου
   τοῦ νῦν παρόντοϲ ὡϲ τελεϲθῆναι χρεών·
   ὥϲθʼ ἡδέωϲ εὕδουϲαν ἐκπηδᾶν ἐμὲ
   φόβῳ, φίλαι, ταρβοῦϲαν, εἴ με χρὴ μένειν
   πάντων ἀρίϲτου φωτὸϲ ἐϲτερημένην.
Χο. εὐφημίαν νῦν ἴϲχʼ· ἐπεὶ καταϲτεφῆ
   ϲτείχονθʼ ὁρῶ τινʼ ἄνδρα πρὸϲ χάριν λόγων.
ΑΓΓΕΛΟϹ δέϲποινα Δῃάνειρα, πρῶτοϲ ἀγγελων
   ὄκνου ϲε λύϲω· τὸν γὰρ Ἀλκμήνηϲ τόκον
   καὶ ζῶντʼ ἐπίϲτω καὶ κρατοῦντα κἀκ μάχηϲ
   ἄγοντʼ ἀπαρχὰϲ θεοῖϲι τοῖϲ ἐγχωρίοιϲ.
Δη. τίνʼ εἶπαϲ, ὦ γεραιέ, τόνδε μοι λόγον;
Αγ. τάχʼ ἐϲ δόμουϲ ϲοὺϲ τὸν πολύζηλον πόϲιν
   ἥξειν, φανέντα ϲὺν κράτει νικηφόρῳ.
Δη. καὶ τοῦ τόδʼ ἀϲτῶν ἢ ξένων μαθὼν λέγειϲ;
Αγ. ἐν βουθερεῖ λειμῶνι πρὸϲ πολλοὺϲ θροεῖ
   Λίχαϲ ὁ κῆρυξ ταῦτα· τοῦ δʼ ἐγὼ κλυὼν
   ἀπῇξʼ, ὅπωϲ ϲοι πρῶτοϲ ἀγγείλαϲ τάδε
   πρὸϲ ϲοῦ τι κερδάναιμι καὶ κτῴμην χάριν.
Δη. αὐτὸϲ δὲ πῶϲ ἄπεϲτιν, εἴπερ εὐτυχεῖ;
Αγ. οὐκ εὐμαρείᾳ χρώμενοϲ πολλῇ, γύναι.
   κύκλῳ γὰρ αὐτὸν Μηλιεὺϲ ἅπαϲ λεὼϲ
   κρίνει περιϲτάϲ, οὐδʼ ἔχει βῆναι πρόϲω.
   †τὸ γὰρ ποθοῦν† ἕκαϲτοϲ ἐκμαθεῖν θέλων
   οὐκ ἂν μεθεῖτο, πρὶν καθʼ ἡδονὴν κλύειν.
   οὕτωϲ ἐκεῖνοϲ οὐχ ἑκὼν ἑκουϲίοιϲ
   ξύνεϲτιν· ὄψῃ δʼ αὐτὸν αὐτίκʼ ἐμφανῆ.
Δη. ὦ Ζεῦ, τὸν Οἴτηϲ ἄτομον ὃϲ λειμῶνʼ ἔχειϲ,
   ἔδωκαϲ ἡμῖν ἀλλὰ ϲὺν χρόνῳ χαράν.
   φωνήϲατʼ, ὦ γυναῖκεϲ, αἵ τʼ εἴϲω ϲτέγηϲ
   αἵ τʼ ἐκτὸϲ αὐλῆϲ, ὡϲ ἄελπτον ὄμμʼ ἐμοὶ
   φήμηϲ ἀναϲχὸν τῆϲδε νῦν καρπούμεθα.
Χο. ἀνολολυξάτω δόμοϲ
   ἐφεϲτίοιϲ ἀλαλαγαῖϲ
   ὁ μελλόνυμφοϲ· ἐν δὲ κοινὸϲ ἀρϲένων
   ἴτω κλαγγὰ τὸν εὐφαρέτραν
   Ἀπόλλω προϲτάταν,

   ὁμοῦ δὲ παιᾶνα παι-
   ᾶνʼ ἀνάγετʼ, ὦ παρθένοι,
   βοᾶτε τὰν ὁμόϲπορον
   Ἄρτεμιν Ὀρτυγίαν, ἐλαφαβόλον, άμφίπυρον,
   γείτονάϲ τε Νύμφαϲ.
   αἴρομαι οὐδʼ ἀπώϲομαι
   τὸν αὐλόν, ὦ τύραννε τᾶϲ ἐμᾶϲ φρενόϲ.
   ἰδού μʼ ἀναταράϲϲει,
   εὐοῖ,
ὁ κιϲϲὸϲ ἄρτι Βακχίαν
   ὑποϲτρέφων ἅμιλλαν.
   ἰὼ ἰὼ Παιάν·
   ἴδε ἴδʼ, ὦ φίλα γύναι·
   τάδʼ ἀντίπρῳρα δή ϲοι
   βλέπειν πάρεϲτʼ ἐναργῆ.
Δη. ὁρῶ, φίλαι γυναῖκεϲ, οὐδέ μʼ ὄμματοϲ
   φρουρὰν παρῆλθε, τόνδε μὴ λεύϲϲειν ϲτόλον·
   χαίρειν δὲ τὸν κήρυκα προὐννέπω, χρόνῳ
   πολλῷ φανέντα, χαρτὸν εἴ τι καὶ φέρειϲ.
ΛΙΧΑϹ ἀλλʼ εὖ μὲν ἵγμεθʼ, εὖ δὲ προϲφωνούμεθα,
   γύναι, κατʼ ἔργου κτῆϲιν· ἄνδρα γὰρ καλῶϲ
   πράϲϲοντʼ ἀνάγκη χρηϲτὰ κερδαίνειν ἔπη.
Δη. ὦ φίλτατʼ ἀνδρῶν, πρῶθʼ ἃ πρῶτα βούλομαι
   δίδαξον, εἰ ζῶνθʼ Ἡρακλῆ προϲδέξομαι.
Λι. ἔγωγέ τοί ϲφ̓ ἔλειπον ἰϲχύοντά τε
   καὶ ζῶντα καὶ θάλλοντα κοὐ νόϲῳ βαρύν.
Δη. ποῦ γῆϲ; πατρῴαϲ, εἴτε βαρβάρου, λέγε.
Λι. ἀκτή τιϲ ἔϲτʼ Εὐβοιίϲ, ἔνθʼ ὁρίζεται
   βωμοὺϲ τέλη τʼ ἔγκαρπα Κηναίῳ Διί.
Δη. εὐκταῖα φαίνων, ἢ ʼπὸ μαντείαϲ τινόϲ;
Λι. εὐχαῖϲ, ὅθʼ ᾕρει τῶνδʼ ἀνάϲτατον δορὶ
   χώραν γυναικῶν ὧν ὁρᾷϲ ἐν ὄμμαϲιν.
Δη. αὗται δέ, πρόϲ θεῶν, τοῦ ποτʼ εἰϲὶ καὶ τίνεϲ;
   οἰκτραὶ γάρ, εἰ μὴ ξυμφοραὶ κλέπτουϲί με.
Λι. ταύταϲ ἐκεῖνοϲ Εὐρύτου πέρϲαϲ πόλιν

   ἐξείλεθʼ αὑτῷ κτῆμα καὶ θεοῖϲ κριτόν.
Δη. ἦ κἀπὶ ταύτῃ τῇ πόλει τὸν ἄϲκοπον
   χρόνον βεβὼϲ ἦν ἡμερῶν ἀνήριθμον;
Λι. οὔκ, ἀλλὰ τὸν μὲν πλεῖϲτον ἐν Λυδοῖϲ χρόνον
   κατείχεθʼ, ὥϲ φηϲʼ αὐτόϲ, οὐκ ἐλεύθεροϲ,
   ἀλλʼ ἐμποληθείϲ. τῷ λόγῳ δʼ οὐ χρὴ φθόνον,
   γύναι, προϲεῖναι, Ζεὺϲ ὅτου πράκτωρ φανῇ.
   κεῖνοϲ δὲ πραθεὶϲ Ὀμφάλῃ τῇ βαρβάρῳ
   ἐνιαυτὸν ἐξέπληϲεν, ὡϲ αὐτὸϲ λέγει,
   χοὔτωε ἐδήχθη τοῦτο τοὔνειδοϲ λαβὼν
   ὥϲθʼ ὅρκον αὑτῷ προϲβαλὼν διώμοϲεν,
   ἦ μὴν τὸν ἀγχιϲτῆρα τοῦδε τοῦ πάθουϲ
   ξὺν παιδὶ καὶ γυναικὶ δουλώϲειν ἔτι.
   κοὐχ ἡλίωϲε τοὔποϲ, ἀλλʼ ὅθʼ ἁγνὸϲ ἦν,
   ϲτρατὸν λαβὼν ἐπακτὸν ἔρχεται πόλιν
   τὴν Εὐρυτείαν. τόνδε γὰρ μεταίτιον
   μόνον βροτῶν ἔφαϲκε τοῦδʼ εἶναι πάθουϲ·
   ὃϲ αὐτὸν ἐλθόντʼ ἐϲ δόμουϲ ἐφέϲτιον,
   ξένον παλαιὸν ὄντα, πολλὰ μὲν λόγοιϲ
   ἐπερρόθηϲε, πολλὰ δʼ ἀτηρᾷ φρενί,
   λέγων χεροῖν μὲν ὡϲ ἄφυκτʼ ἔχων βέλη
   τῶν ὧν τέκνων λείποιτο πρὸϲ τόξου κρίϲιν,
   †φώνει δέ, δοῦλοϲ ἀνδρὸϲ ὡϲ ἐλευθέρου,
   ῥαίοιτο·† δείπνοιϲ δʼ ἡνίκʼ ἦν ῴνωμένοϲ,
   ἔρριψεν ἐκτὸϲ αὐτόν. ὧν ἔχων χόλον,
   ὡϲ ἵκετʼ αὖθιϲ Ἴφιτοϲ Τιρυνθίαν
   πρὸϲ κλειτύν, ἵππουϲ νομάδαϲ ἐξιχνοϲκοπῶν,
   τότʼ ἄλλοϲʼ αὐτὸν ὄμμα, θἠτέρᾳ δὲ νοῦν
   ἔχοντʼ, ἀπʼ ἄκραϲ ἧκε πυργώδουϲ πλακόϲ.
   ἔργου δʼ ἕκατι τοῦδε μηνίϲαϲ ἄναξ,
   ὁ τῶν ἁπάντων Ζεὺϲ πατὴρ Ὀλύμπιοϲ,
   πρατόν νιν ἐξέπεμψεν, οὐδʼ ἠνέϲχετο,
   ὁθούνεκʼ αὐτὸν μοῦνον ἀνθρώπων δόλῳ
   ἔκτεινεν. εἰ γὰρ ἐμφανῶϲ ἠμύνατο,
   Ζεύϲ τἂν ϲυνέγνω ξὺν δίκῃ χειρουμένῳ.
   ὕβριν γὰρ οὐ ϲτέργουϲιν οὐδὲ δαίμονεϲ.
   κεῖνοι δʼ ὑπερχλίοντεϲ ἐκ γλώϲϲηϲ κακῆϲ
   αὐτοὶ μὲν Ἅιδου πάντεϲ εἰϲʼ οἰκήτορεϲ,
   πόλιϲ δὲ δούλη· τάϲδε δʼ ἅϲπερ εἰϲορᾷϲ

   ἐξ ὀλβίων ἄζηλον εὑροῦϲαι βίον
   χωροῦϲι πρὸϲ ϲέ· ταῦτα γὰρ πόϲιϲ τε ϲὸϲ
   ἐφεῖτʼ, ἐγὼ δέ, πιϲτὸϲ ὢν κείνῳ, τελῶ.
   αὐτὸν δʼ ἐκεῖνον, εὖτʼ ἂν ἁγνὰ θύματα
   ῥέξῃ πατρῴῳ Ζηνὶ τῆϲ ἁλώϲεωϲ,
   φρόνει νιν ὡϲ ἥξοντα· τοῦτο γὰρ λόγου
   πολλοῦ καλῶϲ λεχθέντοϲ ἥδιϲτον κλύειν.
Χο. ἄναϲϲα, νῦν ϲοι τέρψιϲ ἐμφανὴϲ κυρεῖ,
   τῶν μὲν παρόντων, τὰ δὲ πεπυϲμένῃ λόγῳ.
Δη. πῶϲ δʼ οὐκ ἐγὼ χαίροιμʼ ἄν, ἀνδρὸϲ εὐτυχῆ
   κλύουϲα πρᾶξιν τήνδε, πανδίκῳ φρενί;
   πολλή ʼϲτʼ ἀνάγκη τῇδε τοῦτο ϲυντρέχειν.
   ὅμωϲ δʼ ἔνεϲτι τοῖϲιν εὖ ϲκοπουμένοιϲ
   ταρβεῖν τὸν εὖ πράϲϲοντα, μὴ ϲφαλῇ ποτε.
   ἐμοὶ γὰρ οἶκτοϲ δεινὸϲ εἰϲέβη, φίλαι,
   ταύταϲ ὁρώϲῃ δυϲπότμουϲ ἐπὶ ξένηϲ
   χώραϲ ἀοίκουϲ ἀπάτοράϲ τʼ ἀλωμέναϲ,
   αἳ πρὶν μὲν ἦϲαν ἐξ ἐλευθέρων ἴϲωϲ
   ἀνδρῶν, τανῦν δὲ δοῦλον ἴϲχουϲιν βίον.
ὦ Ζεῦ τροπαῖε, μή ποτʼ εἰϲίδοιμί ϲε
   πρὸϲ τοὐμὸν οὕτω ϲπέρμα χωρήϲαντά ποι,
   μηδʼ, εἴ τι δράϲειϲ, τῆϲδέ γε ζώϲηϲ ἔτι.
   οὕτωϲ ἐγὼ δέδοικα τάϲδʼ ὁρωμένη.
ὦ δυϲτάλαινα, τίϲ ποτʼ εἶ νεανίδων;
   ἄνανδροϲ, ἢ τεκνοῦϲϲα; πρὸϲ μὲν γὰρ φύϲιν
   πάντων ἄπειροϲ τῶνδε, γενναία δέ τιϲ.
   Λίχα, τίνοϲ ποτʼ ἐϲτὶν ἡ ξένη βροτῶν;
   τίϲ ἡ τεκοῦϲα, τίϲ δʼ ὁ φιτύϲαϲ πατήρ;
   ἔξειπ̓· ἐπεί νιν τῶνδε πλεῖϲτον ᾤκτιϲα
   βλέπουϲʼ, ὅϲῳπερ καὶ φρονεῖν οἶδεν μόνη.
Λι. τί δʼ οἶδʼ ἐγώ; τί δʼ ἄν με καὶ κρίνοιϲ; ἴϲωϲ
   γέννημα τῶν ἐκεῖθεν οὐκ ἐν ὑϲτάτοιϲ.
Δη. μὴ τῶν τυράννων; Εὐρύτου ϲπορά τιϲ ἦν;
Λι. οὐκ οἶδα· καὶ γὰρ οὐδʼ ἀνιϲτόρουν μακράν.
Δη. οὐδʼ ὄνομα πρόϲ του τῶν ξυνεμπόρων ἔχειϲ;
Λι. ἥκιϲτα· ϲιγῇ τοὐμὸν ἔργον ἤνυτον.
Δη. εἴπ', ὦ τάλαινʼ, ἀλλʼ ἡμὶν ἐκ ϲαυτῆϲ· ἐπεὶ

   καὶ ξυμφορά τοι μὴ εἰδέναι ϲέ γʼ ἥτιϲ εἶ.
Λι. οὔ τἄρα τῷ γε πρόϲθεν οὐδὲν ἐξ ἴϲου
   χρόνῳ διήϲει γλῶϲϲαν, ἥτιϲ οὐδαμὰ
   προὔφηνεν οὔτε μείζονʼ οὔτʼ ἐλάϲϲονα,
   ἀλλʼ αἰὲν ὠδίνουϲα ϲυμφορᾶϲ βάροϲ
   δακρυρροεῖ δύϲτηνοϲ, ἐξ ὅτου πάτραν
   διήνεμον λέλοιπεν. ἡ δέ τοι τύχη
   κακὴ μὲν αὐτή γʼ, ἀλλὰ ϲυγγνώμην ἔχει.
Δη. ἣ δʼ οὖν ἐάϲθω, καὶ πορευέϲθω ϲτέγαϲ
   οὕτωϲ ὅπωϲ ἥδιϲτα, μηδὲ πρὸϲ κακοῖϲ
   τοῖϲ οὖϲιν ἄλλην πρόϲ γʼ ἐμοῦ λύπην λάβῃ·
   ἅλιϲ γὰρ ἡ παροῦϲα. πρὸϲ δὲ δώματα
   χωρῶμεν ἤδη πάντεϲ, ὡϲ ϲύ θʼ οἷ θέλειϲ
   ϲπεύδῃϲ, ἐγὼ δὲ τἄνδον ἐξαρκῆ τιθῶ.
Αγ. αὐτοῦ γε πρῶτον βαιὸν ἀμμείναϲʼ, ὅπωϲ
   μάθῃϲ, ἄνευ τῶνδʼ, οὕϲτινάϲ γʼ ἄγειϲ ἔϲω
   ὧν τʼ οὐδὲν εἰϲήκουϲαϲ ἐκμάθῃϲ ἃ δεῖ.
   τούτων—ἔχω γὰρ πάντʼ—ἐπιϲτήμων ἐγώ.
Δη. τί δʼ ἔϲτι; τοῦ με τήνδʼ ἐφίϲταϲαι βάϲιν;
Αγ. ϲταθεῖϲʼ ἄκουϲον· καὶ γὰρ οὐδὲ τὸν πάροϲ
   μῦθον μάτην ἤκουϲαϲ, οὐδὲ νῦν δοκῶ.
Δη. πότερον ἐκείνονϲ δῆτα δεῦρʼ αὖθιϲ πάλιν
   καλῶμεν, ἢ ̓μοὶ ταῖϲδέ τʼ ἐξειπεῖν θέλειϲ;
Αγ. ϲοὶ ταῖϲδέ τʼ οὐδὲν εἴργεται, τούτουϲ δʼ ἔα.
Δη. καὶ δὴ βεβᾶϲι, χὠ λόγοϲ ϲημαινέτω.
Αγ. ἁνὴρ ὅδʼ οὐδὲν ὧν ἔλεξεν ἀρτίωϲ
   φωνεῖ δίκηϲ ἐϲ ὀρθόν, ἀλλʼ ἢ νῦν κακόϲ,
   ἢ πρόϲθεν οὐ δίκαιοϲ ἄγγελοϲ παρῆν.
Δη. τί φήϲ; ϲαφῶϲ μοι φράζε πᾶν ὅϲον νοεῖϲ·
   ἃ μὲν γὰρ ἐξείρηκαϲ ἀγνοία μʼ ἔχει.
Αγ. τούτου λέγοντοϲ τἀνδρὸϲ εἰϲήκουϲʼ ἐγώ,
   πολλῶν παρόντων μαρτύρων, ὡϲ τῆϲ κόρηϲ
   ταύτηϲ ἕκατι κεῖνοϲ Εὔρυτόν θʼ ἕλοι
   τήν θʼ ὑψίπυργον Οἰχαλίαν, Ἔρωϲ δέ νιν
   μόνοϲ θεῶν θέλξειεν αἰχμάϲαι τάδε,
   οὐ τἀπὶ Λυδοῖϲ οὐδʼ ὑπʼ Ὀμφάλῃ πόνων
   λατρεύματʼ, οὐδʼ ὁ ῥιπτὸϲ Ἰφίτου μόροϲ·
   ὃν νῦν παρώϲαϲ οὗτοϲ ἔμπαλιν λέγει.
ἀλλʼ ἡνίκʼ οὐκ ἔπειθε τὸν φυτοϲπόρον

   τὴν παῖδα δοῦναι, κρύφιον ὡϲ ἔχοι λέχοϲ,
   ἔγκλημα μικρὸν αἰτίαν θʼ ἑτοιμάϲαϲ
   ἐπιϲτρατεύει πατρίδα [τὴν ταύτηϲ, ἐν ᾗ
   τὸν Εὔρυτον τόνδʼ εἶπε δεϲπόζειν θρόνων,
   κτείνει τʼ ἄνακτα πατέρα] τῆϲδε καὶ πόλιν
   ἔπερϲε. καὶ νῦν, ὡϲ ὁρᾷϲ, ἥκει δόμουϲ
   ἐϲ τούϲδε πέμπων οὐκ ἀφροντίϲτωϲ, γύναι,
   οὐδʼ ὥϲτε δούλην· μηδὲ προϲδόκα τόδε·
   οὐδʼ εἰκόϲ, εἴπερ ἐντεθέρμανται πόθῳ.
ἔδοξεν οὖν μοι πρὸϲ ϲὲ δηλῶϲαι τὸ πᾶν,
   δέϲποινʼ, ὃ τοῦδε τυγχάνω μαθὼν πάρα.
   καὶ ταῦτα πολλοὶ πρὸϲ μέϲῃ Τραχινίων
   ἀγορᾷ ϲυνεξήκουον ὡϲαύτωϲ ἐμοί,
   ὥϲτʼ ἐξελέγχειν· εἰ δὲ μὴ λέγω φίλα,
   οὐχ ἥδομαι, τὸ δʼ ὀρθὸν ἐξείρηχʼ ὅμωϲ.
Δη. οἴμοι τάλαινα, ποῦ ποτʼ εἰμὶ πράγματοϲ;
   τίνʼ ἐϲδέδεγμαι πημονὴν ὑπόϲτεγον
   λαθραῖον; ὢ δύϲτηνοϲ· ἆρʼ ἀνώνυμοϲ
   πέφυκεν, ὥϲπερ οὑπάγων διώμνυτο,
   ἡ κάρτα λαμπρὰ καὶ κατʼ ὄμμα καὶ φύϲιν;
Αγ. πατρὸϲ μὲν οὖϲα γένεϲιν Εὐρύτου †ποτὲ†
   Ἰόλη ʼκαλεῖτο, τῆϲ ἐκεῖνοϲ οὐδαμὰ
   βλάϲταϲ ἐφώνει δῆθεν οὐδὲν ἱϲτορῶν.
Χο. ὄλοιντο μή τι πάντεϲ οἱ κακοί, τὰ δὲ
   λαθραῖʼ ὃϲ ἀϲκεῖ μὴ πρέπονθʼ αὑτῷ κακά.
Δη. τί χρὴ ποεῖν, γυναῖκεϲ; ὡϲ ἐγὼ λόγοιϲ
   τοῖϲ νῦν παροῦϲιν ἐκπεπληγμένη κυρῶ.
Χο. πεύθου μολοῦϲα τἀνδρόϲ, ὡϲ τάχʼ ἂν ϲαφῆ
   λέξειεν, εἴ νιν πρὸϲ βίαν κρίνειν θέλοιϲ.
Δη. ἀλλʼ εἶμι· καὶ γὰρ οὐκ ἀπὸ γνώμηϲ λέγειϲ.
Αγ. ἡμεῖϲ δὲ προϲμένωμεν; ἢ τί χρὴ ποεῖν;
Δη. μίμνʼ, ὡϲ ὅδʼ ἁνὴρ οὐκ ἐμῶν ὑπʼ ἀγγέλων
   ἀλλʼ αὐτόκλητοϲ ἐκ δόμων πορεύεται.
Λι. τί χρή, γύναι, μολόντα μʼ Ἡρακλεῖ λέγειν;
   δίδαξον, ὡϲ ἕρποντοϲ, εἰϲορᾷϲ, ἐμοῦ.
Δη. ὡϲ ἐκ ταχείαϲ ϲὺν χρόνῳ βραδεῖ μολὼν
   ᾄϲϲειϲ, πρὶν ἡμᾶϲ κἀννεώϲαϲθαι λόγουϲ.

Λι. ἀλλʼ εἴ τι χρῄζειϲ ἱϲτορεῖν, πάρειμʼ ἐγώ.
Δη. ἦ καὶ τὸ πιϲτὸν τῆϲ ἀληθείαϲ νεμεῖϲ;
Λι. ἴϲτω μέγαϲ Ζεύϲ, ὧν γʼ ἂν ἐξειδὼϲ κυρῶ.
Δη. τίϲ ἡ γυνὴ δῆτʼ ἐϲτὶν ἣν ἥκειϲ ἄγων;
Λι. Εὐβοιίϲ· ὧν δʼ ἔβλαϲτεν οὐκ ἔχω λέγειν.
Αγ. οὗτοϲ, βλέφʼ ὧδε. πρὸϲ τίνʼ ἐννέπειν δοκεῖϲ;
Λι. ϲὺ δʼ ἐϲ τί δή με τοῦτʼ ἐρωτήϲαϲ ἔχειϲ;
Αγ. τόλμηϲον εἰπεῖν, εἰ φρονεῖϲ, ὅ ϲʼ ἱϲτορῶ.
Λι. πρὸϲ τὴν κρατοῦϲαν Δῃάνειραν, Οἰνέωϲ
   κόρην, δάμαρτά θʼ Ἡρακλέουϲ, εἰ μὴ κυρῶ
   λεύϲϲων μάταια, δεϲπότιν τε τὴν ἐμήν.
Αγ. τοῦτʼ αὔτʼ ἔχρῃζον, τοῦτό ϲου μαθεῖν. λέγειϲ
   δέϲποιναν εἶναι τήνδε ϲήν;
Λι. δίκαια γάρ.
Αγ. τί δῆτα; ποίαν ἀξιοῖϲ δοῦναι δίκην,
   ἢν εὑρεθῇϲ ἐϲ τήνδε μὴ δίκαιοϲ ὤν;
Λι. πῶϲ μὴ δίκαιοϲ; τί ποτε ποικίλαϲ ἔχειϲ;
Αγ. οὐδέν. ϲὺ μέντοι κάρτα τοῦτο δρῶν κυρεῖϲ.
Λι. ἄπειμι. μῶροϲ δʼ ἦ πάλαι κλύων ϲέθεν.
Αγ. οὔ, πρίν γʼ ἂν εἴπῃϲ ἱϲτορούμενοϲ βραχύ.
Λι. λέγʼ εἴ τι χρῄζειϲ· καὶ γὰρ οὐ ϲιγηλὸϲ εἶ.
Αγ. τὴν αἰχμάλωτον, ἣν ἔπεμψαϲ ἐϲ δόμουϲ,
   κάτοιϲθα δήπου;
Λι. φημί· πρὸϲ τί δʼ ἱϲτορεῖϲ;
Αγ. οὔκουν ϲὺ ταύτην, ἣν ὑπʼ ἀγνοίαϲ ὁρᾷϲ,
   Ἰόλην ἔφαϲκεϲ Εὐρύτον ϲπορὰν ἂγειν;
Λι. ποίοιϲ ἐν ἀνθρώποιϲι; τίϲ πόθεν μολὼν
   ϲοὶ μαρτυρήϲει ταῦτʼ ἐμοῦ κλυεῖν παρών;
Αγ. πολλοῖϲιν ἀϲτῶν. ἐν μέϲῃ Τραχινίων
   ἀγορᾷ πολύϲ ϲου ταῦτά γʼ εἰϲήκουϲʼ ὄχλοϲ.
Λι. ναί·
κλυεῖν γʼ ἔφαϲκον. ταὐτὸ δʼ οὐχὶ γίγνεται
   δόκηϲιν εἰπεῖν κἀξακριβῶϲαι λόγον.
Αγ. ποίαν δόκηϲιν; οὐκ ἐπώμοτοϲ λέγων
   δάμαρτʼ ἔφαϲκεϲ Ἡρακλεῖ ταύτην ἄγειν;
Λι. ἐγὼ δάμαρτα; πρὸϲ θεῶν, φράϲον, φίλη
   δέϲποινα, τόνδε τίϲ ποτʼ ἐϲτὶν ὁ ξένοϲ.
Αγ. ὃϲ ϲοῦ παρὼν ἤκουϲεν ὡε ταύτηϲ πόθῳ
   πόλιϲ δαμείη πᾶϲα, κοὐχ ἡ Λυδία

   πέρϲειεν αὐτήν, ἀλλʼ ὁ τῆϲδʼ ἔρωϲ φανείϲ.
Λι. ἅνθρωποϲ, ὦ δέϲποινʼ, ἀποϲτήτω· τὸ γὰρ
   νοϲοῦντι ληρεῖν ἀνδρὸϲ οὐχὶ ϲώφρονοϲ.
Δη. μή, πρόϲ ϲε τοῦ κατʼ ἄκρον Οἰταῖον νάποϲ
   Διὸϲ καταϲτράπτοντοϲ, ἐκκλέψῃϲ λόγον.
   οὐ γὰρ γυναικὶ τοὺϲ λόγουϲ ἐρεῖϲ κακῇ,
   οὐδʼ ἥτιϲ οὐ κάτοιδε τἀνθρώπων, ὅτι
   χαίρειν πέφυκεν οὐχὶ τοῖϲ αὐτοῖϲ ἀεί.
   Ἔρωτι μέν νυν ὅϲτιϲ ἀντανίϲταται
   πύκτηϲ ὅπωϲ ἐϲ χεῖραϲ, οὐ καλῶϲ φρονεῖ.
   οὗτοϲ γὰρ ἄρχει καὶ θεῶν ὅπωϲ θέλει,
   κἀμοῦ γε· πῶϲ δʼ οὐ χἀτέραϲ οἵαϲ γʼ ἐμοῦ;
   ὥϲτʼ εἴ τι τὠμῷ γʼ ἀνδρὶ τῇδε τῇ νόϲῳ
   ληφθέντι μεμπτόϲ εἰμι, κάρτα μαίνομαι,
   ἢ τῇδε τῇ γυναικί, τῇ μεταιτίᾳ
   τοῦ μηδὲν αἰϲχροῦ μηδʼ ἐμοὶ κακοῦ τινοϲ.
   οὐκ ἔϲτι ταῦτʼ. ἀλλʼ εἰ μὲν ἐκ κείνου μαθὼν
   ψεύδῃ, μάθηϲιν οὐ καλὴν ἐκμανθάνειϲ·
   εἰ δʼ αὐτὸϲ αὐτὸν ὧδε παιδεύειϲ, ὅταν
   θέλῃϲ λέγεϲθαι χρηϲτόϲ, ὀφθήϲῃ κακόϲ.
   ἀλλʼ εἰπὲ πᾶν τἀληθέϲ· ὡϲ ἐλευθέρῳ
   ψευδεῖ καλεῖϲθαι κὴρ πρόϲεϲτιν οὐ καλή.
   ὅπωϲ δὲ λήϲειϲ, οὐδὲ τοῦτο γίγνεται·
   πολλοὶ γὰρ οἷϲ εἴρηκαϲ, οἳ φράϲουϲʼ ἐμοί.
κεἰ μὲν δέδοικαϲ, οὐ καλῶϲ ταρβεῖϲ, ἐπεὶ
   τὸ μὴ πυθέϲθαι, τοῦτό μʼ ἀλγύνειεν ἄν·
   τὸ δʼ εἰδέναι τί δεινόν; οὐχὶ χἀτέραϲ
   πλείϲταϲ ἀνὴρ εἷϲ Ἡρακλῆϲ ἔγημε δή;
   κοὔπω τιϲ αὐτῶν ἔκ γʼ ἐμοῦ λόγον κακὸν
   ἠνέγκατʼ οὐδʼ ὄνειδοϲ· ἥδε τʼ οὐδʼ ἂν εἰ
   κάρτʼ ἐντακείη τῷ φιλεῖν, ἐπεί ϲφʼ ἐγὼ
   ᾤκτιρα δὴ μάλιϲτα προϲβλέψαϲʼ, ὅτι
   τὸ κάλλοϲ αὐτῆϲ τὸν βίον διώλεϲεν,
   καὶ γῆν πατρῴαν οὐχ ἑκοῦϲα δύϲμοροϲ
   ἔπερϲε κἀδούλωϲεν. ἀλλὰ ταῦτα μὲν
   ῥείτω κατʼ οὖρον· ϲοὶ δʼ ἐγὼ φράζω κακὸν
   πρὸϲ ἄλλον εἶναι, πρὸϲ δʼ ἔμʼ ἀψευδεῖν ἀεί.

Χο. πείθου λεγούϲῃ χρηϲτά, κοὐ μέμψῃ χρόνῳ
   γυναικὶ τῇδε, κἀπʼ ἐμοῦ κτήϲῃ χάριν.
Λι. ἀλλʼ, ὦ φίλη δέϲποινʼ, ἐπεί ϲε μανθάνω
   θνητὴν φρονοῦϲαν θνητὰ κοὐκ ἀγνώμονα,
   πᾶν ϲοι φράϲω τἀληθὲϲ οὐδὲ κρύψομαι.
   ἔϲτιν γὰρ οὕτωϲ ὥϲπερ οὗτοϲ ἐννέπει.
   ταύτηϲ ὁ δεινὸϲ ἵμερόϲ ποθʼ Ἡρακλῆ
   διῆλθε, καὶ τῆϲδʼ οὕνεχʼ ἡ πολύφθοροϲ
   καθῃρέθη πατρῷοϲ Οἰχαλία δορί.
   καὶ ταῦτα, δεῖ γὰρ καὶ τὸ πρὸϲ κείνου λέγειν,
   οὔτʼ εἶπε κρύπτειν οὔτʼ ἀπηρνήθη ποτέ,
   ἀλλʼ αὐτόϲ, ὦ δέϲποινα, δειμαίνων τὸ ϲὸν
   μὴ ϲτέρνον ἀλγύνοιμι τοῖϲδε τοῖϲ λόγοιϲ,
   ἥμαρτον, εἴ τι τῶνδʼ ἁμαρτίαν νέμειϲ.
ἐπεί γε μὲν δὴ πάντʼ ἐπίϲταϲαι λόγον,
   κείνου τε καὶ ϲὴν ἐξ ἴϲου κοινὴν χάριν
   καὶ ϲτέργε τὴν γυναῖκα καὶ βούλου λόγουϲ
   οὓϲ εἶπαϲ ἐϲ τὴνδʼ ἐμπέδωϲ εἰρηκέναι.
   ὡϲ τἄλλʼ ἐκεῖνοϲ πάντʼ ἀριϲτεύων χεροῖν
   τοῦ τῆϲδʼ ἔρωτοϲ εἰϲ ἅπανθʼ ἥϲϲων ἔφυ.
Δη. ἀλλʼ ὧδε καὶ φρονοῦμεν ὥϲτε ταῦτα δρᾶν,
   κοὔτοι νόϲον γʼ ἐπακτὸν ἐξαρούμεθα,
   θεοῖϲι δυϲμαχοῦντεϲ. ἀλλʼ εἴϲω ϲτέγηϲ
   χωρῶμεν, ὡϲ λόγων τʼ ἐπιϲτολὰϲ φέρῃϲ,
   ἅ τʼ ἀντὶ δώρων δῶρα χρὴ προϲαρμόϲαι,
   καὶ ταῦτʼ ἄγῃϲ. κενὸν γὰρ οὐ δίκαιά ϲε
   χωρεῖν προϲελθόνθʼ ὧδε ϲὺν πολλῷ ϲτόλῳ.
Χο.[
ϲτρ.
μέγα τι ϲθένοϲ ἁ Κύπριϲ· ἐκφέρεται νίκαϲ ἀεί.
   καὶ τὰ μὲν θεῶν
   παρέβαν, καὶ ὅπωϲ Κρονίδαν ἀπάταϲεν οὐ λέγω
   οὐδὲ τὸν ἔννυχον Ἅιδαν,
   ἢ Ποϲειδάωνα τινάκτορα γαίαϲ·
   ἀλλʼ ἐπὶ τάνδʼ ἄρʼ ἄκοιτιν
   ⟨τίνεϲ⟩ ἀμφίγυοι κατέβαν πρὸ γάμων,
   τίνεϲ πάμπληκτα παγκόνιτά τʼ ἐξ-
   ῆλθον ἄεθλʼ ἀγώνων;[
ἀντ.

   ὁ μὲν ἦν ποταμοῦ ϲθένοϲ, ὑψίκερω τετραόρου
   φάϲμα ταύρου,
   Ἀχελῷοϲ ἀπʼ Οἰνιαδᾶν, ὁ δὲ Βακχίαϲ ἄπο
   ἦλθε παλίντονα Θήβαϲ
   τόξα καὶ λόγχαϲ ῥόπαλόν τε τινάϲϲων,
   παῖϲ Διόϲ· οἳ τότʼ ἀολλεῖϲ
   ἴϲαν ἐϲ μέϲον ἱέμενοι λεχέων·
   μόνα δʼ εὔλεκτροϲ ἐν μέϲῳ Κύπριϲ
   ῥαβδονόμει ξυνοῦϲα.
ἐπ.
   τότʼ ἦν χερόϲ, ἦν δὲ τό-
   ξων πάταγοϲ,
   ταυρείων τʼ ἀνάμιγδα κεράτων·
   ἦν δʼ ἀμφίπλεκτοι κλίμακεϲ, ἦν δὲ μετώ-
   πων ὀλόεντα
   πλήγματα καὶ ϲτόνοϲ ἀμφοῖν.
   ἁ δʼ εὐῶπιϲ ἁβρὰ
   τηλαυγεῖ παρʼ ὄχθῳ
   ἧϲτο τὸν ὃν προϲμένουϲʼ ἀκοίταν.
   †ἐγὼ δὲ μάτηρ μὲν οἷα φράζω·†
   τὸ δʼ ἀμφινείκητον ὄμμα νύμφαϲ
   ἐλεινὸν ἀμμένει ⟨τέλοϲ⟩·
   κἀπὸ ματρὸϲ ἄφαρ βέβαχʼ,
   ὥϲτε πόρτιϲ ἐρήμα.
Δη. ἦμοϲ, φίλαι, κατʼ οἶκον ὁ ξένοϲ θροεῖ
   ταῖϲ αἰχμαλώτοιϲ παιϲὶν ὡϲ ἐπʼ ἐξόδῳ,
   τῆμοϲ θυραῖοϲ ἦλθον ὡϲ ὑμᾶϲ λάθρᾳ,
   τὰ μὲν φράϲουϲα χερϲὶν ἁτεχνηϲάμην,
   τὰ δʼ οἷα πάϲχω ϲυγκατοικτιουμένη.
   κόρην γάρ, οἶμαι δʼ οὐκέτʼ, ἀλλʼ ἐζευγμένην,
   παρεϲδέδεγμαι, φόρτον ὥϲτε ναυτίλοϲ,
   λωβητὸν ἐμπόλημα τῆϲ ἐμῆϲ φρενόϲ.
   καὶ νῦν δύʼ οὖϲαι μίμνομεν μιᾶϲ ὑπὸ
   χλαίνηϲ ὑπαγκάλιϲμα. τοιάδʼ Ἡρακλῆϲ,
   ὁ πιϲτὸϲ ἡμῖν κἀγαθὸϲ καλούμενοϲ,
   οἰκούριʼ ἀντέπεμψε τοῦ μακροῦ χρόνου.
   ἐγὼ δὲ θυμοῦϲθαι μὲν οὐκ ἐπίϲταμαι
   νοϲοῦντι κείνῳ πολλὰ τῇδε τῇ νόϲῳ,

   τὸ δʼ αὖ ξυνοικεῖν τῇδʼ ὁμοῦ τίϲ ἂν γυνὴ
   δύναιτο, κοινωνοῦϲα τῶν αὐτῶν γάμων;
   ὁρῶ γὰρ ἥβην τὴν μὲν ἕρπουϲαν πρόϲω,
   τὴν δὲ φθίνουϲαν· ὧν ⟨δʼ⟩ ἀφαρπάζειν φιλεῖ
   ὀφθαλμὸϲ ἄνθοϲ, τῶνδʼ ὑπεκτρέπει πόδα.
   ταῦτʼ οὖν φοβοῦμαι μὴ πόϲιϲ μὲν Ἡρακλῆϲ
   ἐμὸϲ καλῆται, τῆϲ νεωτέραϲ δʼ ἀνήρ.
   ἀλλʼ οὐ γάρ, ὥϲπερ εἶπον, ὀργαίνειν καλὸν
   γυναῖκα νοῦν ἔχουϲαν· ᾗ δʼ ἔχω, φίλαι,
   λυτήριον λύπημα, τῇδʼ ὑμῖν φράϲω.
ἦν μοι παλαιὸν δῶρον ἀρχαίου ποτὲ
   θηρόϲ, λέβητι χαλκέῳ κεκρυμμένον,
   ὃ παῖϲ ἔτʼ οὖϲα τοῦ δαϲυϲτέρνου παρὰ
   Νέϲϲου φθίνοντοϲ ἐκ φονῶν ἀνειλόμην,
   ὃϲ τὸν βαθύρρουν ποταμὸν Εὔηνον βροτοὺϲ
   μιϲθοῦ ʼπόρευε χερϲίν, οὔτε πομπίμοιϲ
   κώπαιϲ ἐρέϲϲων οὔτε λαίφεϲιν νεώϲ.
   ὃϲ κἀμέ, τὸν πατρῷον ἡνίκα ϲτόλον
   ξὺν Ἡρακλεῖ τὸ πρῶτον εὖνιϲ ἑϲπόμην,
   φέρων ἐπʼ ὤμοιϲ, ἡνίκʼ ἦ ʼν μέϲῳ πόρῳ,
   ψαύει ματαίαιϲ χερϲίν· ἐκ δʼ ἤυϲʼ ἐγώ,
   χὠ Ζηνὸϲ εὐθὺϲ παῖϲ ἐπιϲτρέψαϲ χεροῖν
   ἧκεν κομήτην ἰόν· ἐϲ δὲ πλεύμοναϲ
   ϲτέρνων διερροίζηϲεν. ἐκθνῄϲκων δʼ ὁ θὴρ
   τοϲοῦτον εἶπε· 'παῖ γέροντοϲ Οἰνέωϲ,
   τοϲόνδʼ ὀνήϲῃ τῶν ἐμῶν, ἐὰν πίθῃ,
   πορθμῶν, ὁθούνεχʼ ὑϲτάτην ϲʼ ἔπεμψʼ ἐγώ·
   ἐὰν γὰρ ἀμφίθρεπτον αἷμα τῶν ἐμῶν
   ϲφαγῶν ἐνέγκῃ χερϲίν, ᾗ μελάγχολοϲ
   ἔβαψεν ἰὸϲ θρέμμα Λερναίαϲ ὕδραϲ,
   ἔϲται φρενόϲ ϲοι τοῦτο κηλητήριον
   τῆϲ Ἡρακλείαϲ, ὥϲτε μήτινʼ εἰϲιδὼν
   ϲτέρξει γυναῖκα κεῖνοϲ ἀντὶ ϲοῦ πλέον.'
   τοῦτʼ ἐννοήϲαϲʼ, ὦ φίλαι, δόμοιϲ γὰρ ἦν
   κείνου θανόντοϲ ἐγκεκλῃμένον καλῶϲ,
   χιτῶνα τόνδʼ ἔβαψα, προϲβαλοῦϲʼ ὅϲα
   ζῶν κεῖνοϲ εἶπε· καὶ πεπείρανται τάδε.

κακὰϲ δὲ τόλμαϲ μήτʼ ἐπιϲταίμην ἐγὼ
   μήτʼ ἐκμάθοιμι, τάϲ τε τολμώϲαϲ ϲτυγῶ.
   φίλτροιϲ δʼ ἐάν πωϲ τήνδʼ ὑπερβαλώμεθα
   τὴν παῖδα καὶ θέλκτροιϲι τοῖϲ ἐφʼ Ἡρακλεῖ,
   μεμηχάνηται τοὔργον, εἴ τι μὴ δοκῶ
   πράϲϲειν μάταιον· εἰ δὲ μή, πεπαύϲομαι.
Χο. ἀλλʼ εἴ τιϲ ἐϲτὶ πίϲτιϲ ἐν τοῖϲ δρωμένοιϲ,
   δοκεῖϲ παρʼ ἡμῖν οὐ βεβουλεῦϲθαι κακῶϲ.
Δη. οὕτωϲ ἔχει γʼ ἡ πίϲτιϲ, ὡϲ τὸ μὲν δοκεῖν
   ἔνεϲτι, πείρᾳ δʼ οὐ προϲωμίληϲά πω.
Χο. ἀλλʼ εἰδέναι χρὴ δρῶϲαν· ὡϲ οὐδʼ εἰ δοκεῖϲ
   ἔχειν, ἔχοιϲ ἂν γνῶμα, μὴ πειρωμένη.
Δη. ἀλλʼ αὐτίκʼ εἰϲόμεϲθα· τόνδε γὰρ βλέπω
   θυραῖον ἤδη· διὰ τάχουϲ δʼ ἐλεύϲεται.
   μόνον παρʼ ὑμῶν εὖ ϲτεγοίμεθʼ· ὡϲ ϲκότῳ
   κἂν αἰϲχρὰ πράϲϲῃϲ, οὔποτʼ αἰϲχύνῃ πεϲῇ.
Λι. τί χρὴ ποεῖν; ϲήμαινε, τέκνον Οἰνέωϲ·
   ὡϲ ἐϲμὲν ἤδη τῷ μακρῷ χρόνῳ βραδεῖϲ.
Δη. ἀλλʼ αὐτὰ δή ϲοι ταῦτα καὶ πράϲϲω, Λίχα,
   ἕωϲ ϲὺ ταῖϲ ἔϲωθεν ἠγορῶ ξέναιϲ,
   ὅπωϲ φέρῃϲ μοι τόνδε ταναϋφῆ πέπλον,
   δώρημʼ ἐκείνῳ τἀνδρὶ τῆϲ ἐμῆϲ χερόϲ.
   διδοὺϲ δὲ τόνδε φράζʼ ὅπωϲ μηδεὶϲ βροτῶν
   κείνου πάροιθεν ἀμφιδύϲεται χροΐ,
   μηδʼ ὄψεταί νιν μήτε φέγγοϲ ἡλίου
   μήθʼ ἕρκοϲ ἱερὸν μήτʼ ἐφέϲτιον ϲέλαϲ,
   πρὶν κεῖνοϲ αὐτὸν φανερὸϲ ἐμφανῶϲ ϲταθεὶϲ
   δείξῃ θεοῖϲιν ἡμέρᾳ ταυροϲφάγῳ.
   οὕτω γὰρ ηὔγμην, εἴ ποτʼ αὐτὸν ἐϲ δόμουϲ
   ἴδοιμι ϲωθέντʼ ἢ κλύοιμι, πανδίκωϲ
   ϲτελεῖν χιτῶνι τῷδε, καὶ φανεῖν θεοῖϲ
   θυτῆρα καινῷ καινὸν ἐν πεπλώματι.
   καὶ τῶνδʼ ἀποίϲειϲ ϲῆμʼ, ὃ κεῖνοϲ εὐμαθὲϲ
   ϲφραγῖδοϲ ἕρκει τῷδʼ ἐπὸν μαθήϲεται.
ἀλλʼ ἕρπε, καὶ φύλαϲϲε πρῶτα μὲν νόμον,
   τὸ μὴ ʼπιθυμεῖν πομπὸϲ ὢν περιϲϲὰ δρᾶν·
   ἔπειθʼ ὅπωϲ ἂν ἡ χάριϲ κείνου τέ ϲοι
   κἀμοῦ ξυνελθοῦϲʼ ἐξ ἁπλῆϲ διπλῆ φανῇ.
Λι. ἀλλʼ εἴπερ Ἑρμοῦ τήνδε πομπεύω τέχνην

   βέβαιον, οὔ τι μὴ ϲφαλῶ γʼ ἐν ϲοί ποτε,
   τὸ μὴ οὐ τόδʼ ἄγγοϲ ὡϲ ἔχει δεῖξαι φέρων,
   λόγων τε πίϲτιν ὧν λέγειϲ ἐφαρμόϲαι.
Δη. ϲτείχοιϲ ἂν ἤδη. καὶ γὰρ ἐξεπίϲταϲαι
   τά γʼ ἐν δόμοιϲιν ὡϲ ἔχοντα τυγχάνει.
Λι. ἐπίϲταμαί τε καὶ φράϲω ϲεϲωμένα.
Δη. ἀλλʼ οἶϲθα μὲν δὴ καὶ τὰ τῆϲ ξένηϲ ὁρῶν
   προϲδέγματʼ αὐτόϲ, ὥϲ ϲφʼ ἐδεξάμην φίλωϲ.
Λι. ὥϲτʼ ἐκπλαγῆναι τοὐμὸν ἡδονῇ κέαρ.
Δη. τί δῆτʼ ἂν ἄλλο γʼ ἐννέποιϲ; δέδοικα γὰρ
   μὴ πρῲ λέγοιϲ ἂν τὸν πόθον τὸν ἐξ ἐμοῦ,
   πρὶν εἰδέναι τἀκεῖθεν εἰ ποθούμεθα.
Χο.
[ϲτρ. α
   ὦ ναύλοχα καὶ πετραῖα θερμὰ λουτρὰ καὶ πάγουϲ
   Οἴταϲ παραναιετάοντεϲ, οἵ τε μέϲϲαν
   Μηλίδα πὰρ λίμναν
   χρυϲαλακάτου τʼ ἀκτὰν κόραϲ,
   ἔνθʼ Ἑλλάνων ἀγοραὶ Πυλάτιδεϲ κλέονται,
[ἀντ. α
   ὁ καλλιβόαϲ τάχʼ ὑμὶν αὐλὸϲ οὐκ ἀναρϲίαν
   ἀχῶν καναχὰν ἐπάνειϲιν, ἀλλὰ θείαϲ
   ἀντίλυρον μούϲαϲ.
   ὁ γὰρ Διὸϲ Ἀλκμήναϲ κόροϲ
   ϲοῦται πάϲαϲ ἀρετᾶϲ λάφυρʼ ἔχων ἐπʼ οἴκουϲ·
[ϲτρ. β
   ὃν ἀπόπτολιν εἴχομεν πάντα
   δυοκαιδεκάμηνον ἀμμένουϲαι
   χρόνον, πελάγιον, ἴδριεϲ οὐ-
   δέν· ἁ δέ οἱ φίλα δάμαρ τάλαιναν
   δυϲτάλαινα καρδίαν
   πάγκλαυτοϲ αἰὲν ὤλλυτο·
   νῦν δʼ Ἄρηϲ οἰϲτρηθεὶϲ
   ἐξέλυϲʼ ἐπιπόνων ἁμερᾶν.
[ἀντ. β
   ἀφίκοιτʼ ἀφίκοιτο· μὴ ϲταίη

   πολύκωπον ὄχημα ναὸϲ αὐτῷ,
   πρὶν τάνδε πρὸϲ πόλιν ἀνύϲει-
   ε, ναϲιῶτιν ἑϲτίαν ἀμείψαϲ,
   ἔνθα κλῇζεται θυτήρ·
   ὅθεν μόλοι †πανάμεροϲ,
   τᾶϲ Πειθοῦϲ παγχρίϲτῳ
   ϲυγκραθεὶϲ ἐπὶ προφάϲει θηρόϲ†.
Δη. γυναῖκεϲ, ὡε δέδοικα μὴ περαιτέρω
   πεπραγμένʼ ᾖ μοι πάνθʼ ὅϲ ἀρτίωϲ ἔδρων.
Χο. τί δʼ ἔϲτι, Δῃάνειρα, τέκνον Οἰνέωϲ;
Δη. οὐκ οἶδʼ- ἀθυμῶ δʼ εἰ φανήϲομαι τάχα
   κακὸν μέγʼ ἐκπράξαϲʼ ἀπʼ ἐλπίδοϲ καλῆϲ.
Χο. οὐ δή τι τῶν ϲῶν Ἡρακλεῖ δωρημάτων;
Δη. μάλιϲτά γʼ· ὥϲτε μήποτʼ ἂν προθυμίαν
   ἄδηλον ἔργου τῳ παραινέϲαι λαβείν.
Χο. δίδαξον, εἰ διδακτόν, ἐξ ὅτου φοβῇ.
Δη. τοιοῦτον ἐκβέβηκεν, οἷον, ἢν φράϲω,
   γυναῖκεϲ, ὑμῖν θαῦμʼ ἀνέλπιϲτον βαλεῖν.
   ᾦ γὰρ τὸν ἐνδυτῆρα πέπλον ἀρτίωϲ
   ἔχριον, ἀργῆϲ οἰὸϲ εὐείρῳ πόκῳ,
   τοῦτʼ ἠφάνιϲται διάβορον πρὸϲ οὐδενὸϲ
   τῶν ἔνδον, ἀλλʼ ἐδεϲτὸν ἐξ αὑτοῦ φθίνει,
   καὶ ψῇ κατʼ ἄκραϲ ϲπιλάδοϲ. ὡϲ δʼ εἰδῇϲ ἅπαν,
   ᾗ τοῦτʼ ἐπράχθη, μείζονʼ ἐκτενῶ λόγον.
ἐγὼ γὰρ ὧν ὁ θήρ με Κένταυροϲ, πονῶν
   πλευράν πικρᾷ γλωχῖνι, προὐδιδάξατο
   παρῆκα θεϲμῶν οὐδέν, ἀλλʼ ἐϲῳζόμην,
   χαλκῆϲ ὅπωϲ δύϲνιπτον ἐκ δέλτου γραφήν·
   [καί μοι τάδʼ ἦν πρόρρητα καὶ τοιαῦτʼ ἔδρων·]
   τὸ φάρμακον τοῦτʼ ἄπυρον ἀκτῖνόϲ τʼ ἀεὶ
   θερμῆϲ ἄθικτον ἐν μυχοῖϲ ϲῴζειν ἐμέ,
   ἕωϲ ἂν ἀρτίχριϲτον ἁρμόϲαιμί που.
   κἄδρων τοιαῦτα. νῦν δʼ, ὅτʼ ἦν ἐργαϲτέον,
   ἔχριϲα μὲν κατʼ οἶκον ἐν δόμοιϲ κρυφῇ
   μαλλῷ, ϲπάϲαϲα κτηϲίου βοτοῦ λάχνην,
   κἄθηκα ϲυμπτύξαϲʼ ἀλαμπὲϲ ἡλίου
   κοίλῳ ζυγάϲτρῳ δῶρον, ὥϲπερ εἴδετε.
εἴϲω δʼ ἀποϲτείχουϲα δέρκομαι φάτιν

   ἄφραϲτον, ἀξύμβλητον ἀνθρώπῳ μαθεῖν.
   τὸ γὰρ κάταγμα τυγχάνω ῥίψαϲά πωϲ
   [τῆϲ οἰόϲ, ᾧ προὔχριον, ἐϲ μέϲην φλόγα,]
   ἀκτῖνʼ ἐϲ ἡλιῶτιν· ὡϲ δʼ ἐθάλπετο,
   ῥεῖ πᾶν ἄδηλον καὶ κατέψηκται χθονί,
   μορφῇ μάλιϲτʼ εἰκαϲτὸν ὥϲτε πρίονοϲ
   ἐκβρώμαθʼ ἃν βλέψειαϲ ἐν τομῇ ξύλου.
   τοιόνδε κεῖται προπετέϲ. ἐκ δὲ γῆϲ, ὅθεν
   προὔκειτʼ, ἀναζέουϲι θρομβώδειϲ ἀφροί,
   γλαυκῆϲ ὀπώραϲ ὥϲτε πίονοϲ ποτοῦ
   χυθέντοϲ ἐϲ γῆν Βακχίαϲ ἀπʼ ἀμπέλου.
ὥϲτʼ οὐκ ἔχω τάλαινα ποῖ γνώμηϲ πέϲω·
   ὁρῶ δέ μʼ ἔργον δεινὸν ἐξειργαϲμένην.
   πόθεν γὰρ ἄν ποτʼ, ἀντὶ τοῦ θνῄϲκων ὁ θὴρ
   ἐμοὶ παρέϲχʼ εὔνοιαν, ἧϲ ἔθνῃϲχʼ ὕπερ;
   οὐκ ἔϲτιν, ἀλλὰ τὸν βαλόντʼ ἀποφθίϲαι
   χρῄζων ἔθελγέ μʼ· ὧν ἐγὼ μεθύϲτερον,
   ὅτʼ οὐκέτʼ ἀρκεῖ, τὴν μάθηϲιν ἄρνυμαι.
   μόνη γὰρ αὐτόν, εἴ τι μὴ ψευϲθήϲομαι
   γνώμηϲ, ἐγὼ δύϲτηνοϲ ἐξαποφθερῶ·
   τὸν γὰρ βαλόντʼ ἄτρακτον οἶδα καὶ θεὸν
   Χείρωνα πημήναντα, χὦνπερ ἂν θίγῃ,
   φθείρει τὰ πάντα κνώδαλʼ· ἐκ δὲ τοῦδʼ ὅδε
   ϲφαγῶν διελθὼν ἰὸϲ αἵματοϲ μέλαϲ
   πῶε οὐκ ὀλεῖ καὶ τόνδε; δόξῃ γοῦν ἐμῇ·
   καίτοι δέδοκται, κεῖνοϲ εἰ ϲφαλήϲεται,
   ταὐτῇ ϲὺν ὁρμῇ κἀμὲ ϲυνθανεῖν ἅμα.
   ζῆν γὰρ κακῶϲ κλύουϲαν οὐκ ἀναϲχετόν,
   ἥτιϲ προτιμᾷ μὴ κακὴ πεφυκέναι.
Χο. ταρβεῖν μὲν ἔργα δείνʼ ἀναγκαίωϲ ἔχει,
   τὴν δʼ ἐλπίδʼ οὐ χρὴ τῆϲ τύχηϲ κρίνειν πάροϲ.
Δη. οὐκ ἔϲτιν ἐν τοῖϲ μὴ καλοῖϲ βουλεύμαϲιν
   οὐδʼ ἐλπίϲ, ἥτιϲ καὶ θράϲοϲ τι προξενεῖ.
Χο. ἀλλʼ ἀμφὶ τοῖϲ ϲφαλεῖϲι μὴ ̓ξ ἑκουϲίαϲ
   ὀργὴ πέπειρα, τῆϲ ϲε τυγχάνειν πρέπει.
Δη. τοιαῦτά τἂν λέξειεν οὐχ ὁ τοῦ κακοῦ
   κοινωνόϲ, ἀλλʼ ᾧ μηδὲν ἔϲτʼ οἴκοι βαρύ.

Χο. ϲιγᾶν ἂν ἁρμόζοι ϲε τὸν πλείω λόγον,
   εἰ μή τι λέξειϲ παιδί τῷ ϲαυτῆϲ· ἐπεὶ
   πάρεϲτι, μαϲτὴρ πατρὸϲ ὃϲ πρὶν ᾤχετο.
Υλ. ὦ μῆτερ, ὡϲ ἂν ἐκ τριῶν ϲʼ ἓν εἱλόμην,
   ἢ μηκέτʼ εἶναι ζῶϲαν, ἢ ϲεϲωμένην
   ἄλλου κεκλῆϲθαι μητέρʼ, ἢ λῴουϲ φρέναϲ
   τῶν νῦν παρουϲῶν τῶνδʼ ἀμείψαϲθαί ποθεν.
Δη. τί δʼ ἔϲτιν, ὦ παῖ, πρόϲ γʼ ἐμοῦ ϲτυγούμενον;
Υλ. τὸν ἄνδρα τὸν ϲὸν ἴϲθι, τὸν δʼ ἐμὸν λέγω
   πατέρα, κατακτείναϲα τῇδʼ ἐν ἡμέρᾳ.
Δη. οἴμοι, τίνʼ ἐξήνεγκαϲ, ὦ τέκνον, λόγον;
Υλ. ὃν οὐχ οἷόν τε μὴ τελεϲθῆναι· τὸ γὰρ
   φανθὲν τίϲ ἂν δύναιτʼ ⟨ἂν⟩ ἀγένητον ποεῖν;
Δη. πῶϲ εἶπαϲ, ὦ παῖ; τοῦ παρʼ ἀνθρώπων μαθὼν
   ἄζηλον οὕτωϲ ἔργον εἰργάϲθαι με φήϲ;
Υλ. αὐτὸϲ βαρεῖαν ξυμφορὰν ἐν ὄμμαϲιν
   πατρὸϲ δεδορκὼϲ κοὐ κατὰ γλῶϲϲαν κλυών.
Δη. ποῦ δʼ ἐμπελάζειϲ τἀνδρὶ καὶ παρίϲταϲαι;
Υλ. εἰ χρὴ μαθεῖν ϲε, πάντα δὴ φωνεῖν χρεών.
   ὅθʼ εἷρπε κλεινὴν Εὐρύτου πέρϲαϲ πόλιν,
   νίκηϲ ἄγων τροπαῖα κἀκροθίνια,
   ἀκτή τιϲ ἀμφίκλνϲτοϲ Εὐβοίαϲ ἄκρον
   Κήναιόν ἐϲτιν, ἔνθα πατρῴῳ Διὶ
   βωμοὺϲ ὁρίζει τεμενίαν τε φυλλάδα·
   οὗ νιν τὰ πρῶτʼ ἐϲεῖδον ἄϲμενοϲ πόθῳ.
   μέλλοντι δʼ αὐτῷ πολυθύτουϲ τεύχειν ϲφαγὰϲ
   κῆρυξ ἀπʼ οἴκων ἵκετʼ οἰκεῖοϲ Λίχαϲ,
   τὸ ϲὸν φέρων δώρημα, θανάϲιμον πέπλον·
   ὃν κεῖνοϲ ἐνδύϲ, ὡϲ ϲὺ προὐξεφίεϲο,
   ταυροκτονεῖ μὲν δώδεκʼ ἐντελεῖϲ ἔχων
   λείαϲ ἀπαρχὴν βοῦϲ· ἀτὰρ τὰ πάνθʼ ὁμοῦ
   ἑκατὸν προϲῆγε ϲυμμιγῆ βοϲκήματα.
   καὶ πρῶτα μὲν δείλαιοϲ ἵλεῳ φρενὶ
   κόϲμῳ τε χαίρων καὶ ϲτολῇ κατηύχετο·
   ὅπωϲ δὲ ϲεμνῶν ὀργίων ἐδαίετο
   φλὸξ αἱματηρὰ κἀπὸ πιείραϲ δρυόϲ,
   ἱδρὼϲ ἀνῄει χρωτί, καὶ προϲπτύϲϲεται
   πλευραῖϲιν ἀρτίκολλοϲ, ὥϲτε τέκτονοϲ
   χιτών, ἅπαν κατʼ ἄρθρον· ἦλθε δʼ ὀϲτέων

   ὀδαγμὸϲ ἀντίϲπαϲτοϲ· εἶτα φοίνιοϲ
   ἐχθρᾶϲ ἐχίδνηϲ ἰὸϲ ὣϲ ἐδαίνυτο.
ἐντᾶθα δὴ ʼβόηϲε τὸν δυϲδαίμονα
   Λίχαν, τὸν οὐδὲν αἴτιον τοῦ ϲοῦ κακοῦ,
   ποίαιϲ ἐνέγκοι τόνδε μηχαναῖϲ πέπλον·
   ὁ δʼ οὐδὲν εἰδὼϲ δύϲμοροϲ τὸ ϲὸν μόνηϲ
   δώρημʼ ἔλεξεν, ὥϲπερ ἦν ἐϲταλμένον.
   κἀκεῖνοϲ ὡϲ ἤκουϲε καὶ διώδυνοϲ
   ϲπαραγμὸϲ αὐτοῦ πλευμόνων ἀνθήψατο,
   μάρψαϲ ποδόϲ νιν, ἄρθρον ᾗ λογίζεται,
   ῥίπτει πρὸϲ ἀμφίκλυϲτον ἐκ πόντου πέτραν·
   κόμηϲ δὲ λευκὸν μυελὸν ἐκραίνει, μέϲου
   κρατὸϲ διαϲπαρέντοϲ αἵματόϲ θʼ ὁμοῦ.
   ἅπαϲ δʼ ἀνηυφήμηϲεν οἰμωγῇ λεώϲ,
   τοῦ μὲν νοϲοῦντοϲ, τοῦ δὲ διαπεπραγμένου·
   κοὐδεὶϲ ἐτόλμα τἀνδρὸϲ ἀντίον μολεῖν.
   ἐϲπᾶτο γὰρ πέδονδε καὶ μετάρϲιοϲ,
   βοῶν, ἰύζων· ἀμφὶ δʼ ἐκτύπουν πέτραι,
   Λοκρῶν τʼ ὄρειοι πρῶνεϲ Εὐβοίαϲ τʼ ἄκραι.
   ἐπεὶ δʼ ἀπεῖπε, πολλὰ μὲν τάλαϲ χθονὶ
   ῥίπτων ἑαυτόν, πολλὰ δʼ οἰμωγῇ βοῶν,
   τὸ δυϲπάρευνον λέκτρον ἐνδατούμενοϲ
   ϲοῦ τῆϲ ταλαίνηϲ καὶ τὸν Οἰνέωϲ γάμον
   οἷον κατακτήϲαιτο λυμαντὴν βίου,
   τότʼ ἐκ προϲέδρου λιγνύοϲ διάϲτροφον
   ὀφθαλμὸν ἄραϲ εἶδέ μʼ ἐν πολλῷ ϲτρατῷ
   δακρυρροοῦντα, καί με προϲβλέψαϲ καλεῖ·
   'ὦ παῖ, πρόϲελθε, μὴ φύγῃϲ τοὐμὸν κακόν,
   μηδʼ εἴ ϲε χρὴ θανόντι ϲυνθανεῖν ἐμοί·
   ἀλλʼ ἆρον ἔξω, καὶ μάλιϲτα μέν με θὲϲ
   ἐνταῦθʼ ὅπου με μή τιϲ ὄψεται βροτῶν·
   εἰ δʼ οἶκτον ἴϲχειϲ, ἀλλά μʼ ἔκ γε τῆϲδε γῆϲ
   πόρθμευϲον ὡϲ τάχιϲτα, μηδʼ αὐτοῦ θάνω.'
   τοϲαῦτʼ ἐπιϲκήψαντοϲ, ἐν μέϲῳ ϲκάφει
   θέντεϲ ϲφε πρὸϲ γῆν τήνδʼ ἐκέλϲαμεν μόλιϲ
   βρυχώμενον ϲπαϲμοῖϲι. καί νιν αὐτίκα
   ἢ ζῶντʼ ἐϲόψεϲθʼ ἢ τεθνηκότʼ ἀρτίωϲ.

τοιαῦτα, μῆτερ, πατρὶ βουλεύϲαϲʼ ἐμῷ
   καὶ δρῶϲʼ ἐλήφθηϲ, ὧν ϲε ποίνιμοϲ Δίκη
   τείϲαιτʼ Ἐρινύϲ τʼ. εἰ θέμιϲ δʼ, ἐπεύχομαι·
   θέμιϲ δʼ, ἐπεί μοι τὴν θέμιν ϲὺ προὔβαλεϲ,
   πάντων ἄριϲτον ἄνδρα τῶν ἐπὶ χθονὶ
   κτείναϲʼ, ὁποῖον ἄλλον οὐκ ὄψῃ ποτέ.
Χο. τί ϲῖγʼ ἀφέρπειϲ; οὐ κάτοιϲθʼ ὁθούνεκα
   ξυνηγορεῖϲ ϲιγῶϲα τῷ κατηγόρῳ;
Υλ. ἐᾶτʼ ἀφέρπειν. οὖροϲ ὀφθαλμῶν ἐμῶν
   αὐτῇ γένοιτʼ ἄπωθεν ἑρπούϲῃ καλόϲ.
   ὄγκον γὰρ ἄλλωϲ ὀνόματοϲ τί δεῖ τρέφειν
   μητρῷον, ἥτιϲ μηδὲν ὡϲ τεκοῦϲα δρᾷ;
   ἀλλʼ ἑρπέτω χαίρουϲα· τὴν δὲ τέρψιν ἣν
   τὠμῷ δίδωϲι πατρί, τήνδʼ αὐτὴ λάβοι.
Χο.
[ϲτρ. α
ἴδʼ οἷον, ὦ παῖδεϲ, προϲέμειξεν ἄφαρ
   τοὔποϲ τὸ θεοπρόπον ἡμῖν
   τᾶϲ παλαιφάτου προνοίαϲ,
   ὅ τʼ ἔλακεν, ὁπότε τελεόμηνοϲ ἐκφέροι
   δωδέκατοϲ ἄροτοϲ, ἀναδοχὰν τελεῖν πόνων
   τῷ Διὸϲ αὐτόπαιδι·
   καὶ τάδʼ ὀρθῶϲ
   ἔμπεδα κατουρίζει.
πῶε γὰρ ἂν ὁ μὴ λεύϲϲων
   ἔτι ποτʼ ἔτʼ ἐπίπονον
   ἔχοι θανὼν λατρείαν;
[ἀντ. α
   εἰ γάρ ϲφε Κενταύρου φονίᾳ νεφέλᾳ
   χρίει δολοποιὸϲ ἀνάγκα
   πλευρά, προϲτακέντοϲ ἰοῦ,
   ὃν τέκετο θάνατοϲ, ἔτεκε δʼ αἰόλοϲ δράκων,
   πῶϲ ὅδʼ ἂν ἀέλιον ἕτερον ἢ τανῦν ἴδοι,
   δεινοτέρῳ μὲν ὕδραϲ
   προϲτετακὼϲ
   φάϲματι; μελαγχαίτα τʼ
ἄμμιγά νιν αἰκίζει
   ὑπόφονα δολόμυ-

   θα κέντρʼ ἐπιζέϲαντα.
[ϲτρ. β
   ὧν ἅδʼ ἁ τλάμων ἄοκνοϲ
   μεγάλαν προϲορῶϲα δόμοιϲι
   βλάβαν νέων ἀίϲϲου-
ϲαν γάμων τὰ μὲν αὐτὰ
   προϲέβαλεν, τὰ δʼ ἀπʼ ἀλλόθρου
   γνώμαϲ μολόντʼ ὀλεθρίαιϲι ϲυναλλαγαῖϲ
   ἦ που ὀλοὰ ϲτένει,
   ἦ που ἀδινῶν χλωρὰν
   τέγγει δακρύων ἄχναν.
   ἁ δʼ ἐρχομένα μοῖρα προφαίνει δολίαν
   καὶ μεγάλαν ἄταν.
[ἀντ. β
   ἔρρωγεν παγὰ δακρύων,
   κέχυται νόϲοϲ, ὦ πόποι, οἷον
   ἀναρϲίων ⟨ὕπʼ⟩ οὔπω
   ⟨τοῦδε ϲῶμʼ⟩ ἀγακλειτὸν
   ἐπέμολεν πάθοϲ οἰκτίϲαι.
   ἰὼ κελαινὰ λόγχα προμάχου δορόϲ,
   ἃ τότε θοὰν νύμφαν
   ἄγαγεϲ ἀπʼ αἰπεινᾶϲ
   τάνδʼ Οἰχαλίαϲ αἰχμᾷ·
   ἁ δʼ ἀμφίπολοϲ Κύπριϲ ἄναυδοϲ φανερὰ
   τῶνδʼ ἐφάνη πράκτωρ.
⟨Τρ.⟩ ἰώ μοι.⟩
Χο. πότερον ἐγὼ μάταιοϲ, ἢ κλύω τινὸϲ
   οἴκτου διʼ οἴκων ἀρτίωϲ ὁρμωμένου;
   τί φημι;
   ἠχεῖ τιϲ οὐκ ἄϲημον, ἀλλὰ δυϲτυχῆ
   κωκυτὸν εἴϲω, καί τι καινίζει ϲτέγη.
   ξύνεϲ δὲ
   τήνδʼ ὡϲ ἀγηθὴϲ καὶ ϲυνωφρυωμένη
   χωρεῖ πρὸϲ ἡμᾶϲ γραία ϲημανοῦϲά τι.
Τρ. ὦ παῖδεϲ, ὡϲ ἄρʼ ἡμὶν οὐ ϲμικρῶν κακῶν
   ἦρξεν τὸ δῶρον Ἡρακλεῖ τὸ πόμπιμον.
Χο. τί δʼ, ὦ γεραιά, καινοποιηθὲν λέγειϲ;
Τρ. βέβηκε Δῃάνειρα τὴν πανυϲτάτην
   ὁδῶν ἁπαεῶν ἐξ ἀκινήτου ποδόϲ.

Χο.    οὐ δή ποθʼ ὡϲ θανοῦϲα;
Τρ. πάντʼ ἀκήκοαϲ.
Χο.    τέθνηκεν ἡ τάλαινα;
Τρ. δεύτερον κλύειϲ.
Χο. τάλαινʼ· ὀλέθρου τίνι τρόπῳ θανεῖν ϲφε φήϲ;
Τρ.    ϲχετλίῳ τὰ πρόϲ γε πρᾶξιν.
Χο. εἰπέ, τῷ μόρῳ,
   γύναι, ξυντρέχει;
Τρ. ταύτην διηίϲτωϲεν ⟨ἄμφηκεϲ ξίφοϲ⟩.
Χο. τίϲ θυμόϲ, ἢ τίνεϲ νόϲοι,
   τάνδʼ αἰχμᾷ βέλεοϲ κακοῦ
   ξυνεῖλε; πῶϲ ἐμήϲατο
   πρὸϲ θανάτῳ θάνατον
   ἀνύϲαϲα μόνα ϲτονόεντοϲ
   ἐν τομᾷ ϲιδάρου;
   ἐπεῖδεϲ—ὢ μάταια—τάνδε ⟨τὰν⟩ ὕβριν;
Τρ. ἐπεῖδον, ὡϲ δὴ πληϲία παραϲτάτιϲ.
Χο. τίϲ ἦνεν; φέρʼ εἰπέ.
Τρ. αὐτὴ πρὸϲ αὐτῆϲ χειροποιεῖται τάδε.
Χο.    τί φωνεῖϲ;
Τρ. ϲαφηνῆ.
Χο. ἔτεκʼ ἔτεκε μεγάλαν
   ἀνέορτοϲ ἅδε νύμφα
   δόμοιϲι τοῖϲδʼ Ἐρινύν.
Τρ. ἄγαν γε· μᾶλλον δʼ εἰ παροῦϲα πληϲία
   ἔλευϲϲεϲ οἷʼ ἔδραϲε, κάρτʼ ἂν ᾤκτιϲαϲ.
Χο. καὶ ταῦτʼ ἔτλη τιϲ χεὶρ γυναικεία κτίϲαι;
Τρ. δεινῶϲ γε· πεύϲῃ δʼ, ὥϲτε μαρτυρεῖν ἐμοί.
   ἐπεὶ παρῆλθε δωμάτων εἴϲω μόνη,
   καὶ παῖδʼ ἐν αὐλαῖϲ εἶδε κοῖλα δέμνια
   ϲτορνύνθʼ, ὅπωϲ ἄψορρον ἀντῴη πατρί,
   κρύψαϲʼ ἑαυτὴν ἔνθα μή τιϲ εἰϲίδοι,
   βρυχᾶτο μὲν βωμοῖϲι προϲπίπτουϲʼ ὅτι
   γένοιντʼ ἐρῆμοι, κλαῖε δʼ ὀργάνων ὅτου

   ψαύϲειεν οἷϲ ἐχρῆτο δειλαία πάροϲ·
   ἄλλῃ δὲ κἄλλῃ δωμάτων ϲτρωφωμένη,
   εἴ του φίλων βλέψειεν οἰκετῶν δέμαϲ,
   ἔκλαιεν ἡ δύϲτηνοϲ εἰϲορωμένη,
   αὐτὴ τὸν αὐτῆϲ δαίμονʼ ἀνακαλουμένη.
   [καὶ τὰϲ ἄπαιδαϲ ἐϲ τὸ λοιπὸν οὐϲίαϲ.]
ἐπεὶ δὲ τῶνδʼ ἔληξεν, ἐξαίφνηϲ ϲφʼ ὁρῶ
   τὸν Ἡράκλειον θάλαμον εἰϲορμωμένην.
   κἀγὼ λαθραῖον ὄμμʼ ἐπεϲκιαϲμένη
   φρούρουν· ὁρῶ δὲ τὴν γυναῖκα δεμνίοιϲ
   τοῖϲ Ἡρακλείοιϲ ϲτρωτὰ βάλλουϲαν φάρη.
   ὅπωϲ δʼ ἐτέλεϲε τοῦτʼ, ἐπενθοροῦϲʼ ἄνω
   καθέζετʼ ἐν μέϲοιϲιν εὐνατηρίοιϲ,
   καὶ δακρύων ῥήξαϲα θερμὰ νάματα
   ἔλεξεν, 'ὦ λέχη τε καὶ νυμφεῖʼ ἐμά,
   τὸ λοιπὸν ἤδη χαίρεθʼ, ὡϲ ἔμʼ οὔποτε
   δέξεϲθʼ ἔτʼ ἐν κοίταιϲι ταῖϲδʼ εὐνάτριαν.'
   τοϲαῦτα φωνήϲαϲα ϲυντόνῳ χερί
   λύει τὸν αὑτῆϲ πέπλον, οὗ χρυϲήλατοϲ
   προὔκειτο μαϲτῶν περονίϲ, ἐκ δʼ ἐλώπιϲεν
   πλευρὰν ἅπαϲαν ὠλένην τʼ εὐώνυμον.
   κἀγὼ δρομαία βᾶϲʼ, ὅϲονπερ ἔϲθενον,
   τῷ παιδὶ φράζω τῆϲ τεχνωμένηϲ τάδε.
   κἀν ᾧ τὸ κεῖϲε δεῦρό τʼ ἐξορμώμεθα,
   ὁρῶμεν αὐτὴν ἀμφιπλῆγι φαϲγάνῳ
   πλευρὰν ὑφʼ ἧπαρ καὶ φρέναϲ πεπληγμένην.
   ἰδὼν δʼ ὁ παῖϲ ᾤμωξεν· ἔγνω γὰρ τάλαϲ
   τοὔργον κατʼ ὀργὴν ὡϲ ἐφάψειεν τόδε,
   ὄψʼ ἐκδιδαχθεὶϲ τῶν κατʼ οἶκον οὕνεκα
   ἄκουϲα πρὸϲ τοῦ θηρὸϲ ἔρξειεν τάδε.
κἀνταῦθʼ ὁ παῖϲ δύϲτηνοϲ οὔτʼ ὀδυρμάτων
   ἐλείπετʼ οὐδέν, ἀμφί νιν γοώμενοϲ,
   οὔτʼ ἀμφιπίπτων ϲτόμαϲιν, ἀλλὰ πλευρόθεν
   πλευρὰν παρεὶϲ ἔκειτο πόλλʼ ἀναϲτένων,
   ὥϲ νιν ματαίωϲ αἰτίᾳ βάλοι κακῇ,
   κλαίων ὁθούνεχʼ εἷϲ δυοῖν ἔϲοιθʼ ἅμα,
   πατρόϲ τʼ ἐκείνηϲ τʼ, ὠρφανιϲμένοϲ βίον.
   τοιαῦτα τἀνθάδʼ ἐϲτίν. ὥϲτʼ εἴ τιϲ δύο
   ἢ κἀπὶ πλείουϲ ἡμέραϲ λογίζεται,

   μάταιόϲ ἐϲτιν· οὐ γὰρ ἔϲθʼ ἥ γʼ αὔριον
   πρὶν εὖ πάθῃ τιϲ τὴν παροῦϲαν ἡμέραν.
Χο.
[ϲτρ. α
πάτερα πρότερον ἐπιϲτένω,
   πότερα μέλεα περαιτέρω,
   δύϲκριτʼ ἔμοιγε δυϲτάνῳ.
[ἀντ. α
   τάδε μὲν ἔχομεν ὁρᾶν δόμοιϲ,
   τάδε δὲ μένομεν ἐν ἐλπίϲιν·
   κοινὰ δʼ ἔχειν τε καὶ μέλλειν.
[ϲτρ. β
   εἴθʼ ἀνεμόεϲϲά τιϲ γένοιτʼ ἔπουροϲ ἑϲτιῶτιϲ αὔρα,
   ἥτιϲ μʼ ἀποικίϲειεν ἐκ τόπων, ὅπωϲ
   τὸν Ζηνὸϲ ἄλκιμον γόνον
   μὴ ταρβαλέα θάνοιμι
   μοῦνον εἰϲιδοῦϲʼ ἄφαρ·
   ἐπεὶ ἐν δυϲαπαλλάκτοιϲ ὀδύναιϲ
   χωρεῖν πρὸ δόμων λέγουϲιν,
   ἄϲπετον θέαμα.
   ἀγχοῦ δʼ ἄρα κοὐ μακρὰν προὔκλαιον,
   
[ἀντ. β
ὀξύφωνοϲ ὡϲ ἀηδών.
   ξένων γὰρ ἐξόμιλοϲ ἅδε τιϲ ϲτάϲιϲ.
   πᾷ δʼ αὖ φορεῖ νιν; ὡϲ φίλου
   προκηδομένα βαρεῖαν
   ἄψοφον φέρει βάϲιν.
   αἰαῖ ὅδʼ ἀναύδατοϲ φέρεται.
   τί χρή, φθίμενόν νιν, ἢ καθʼ
   ὕπνον ὄντα κρῖναι;
Υλ. οἴμοι ἐγὼ ϲοῦ, πάτερ, ὢ μέλεοϲ,
   τί πάθω; τί δὲ μήϲομαι; οἴμοι.
ΠΡΕϹΒΥϹ ϲίγα, τέκνον, μὴ κινήϲῃϲ
   ἀγρίαν ὀδύνην πατρὸϲ ὠμόφρονοϲ.

   ζῇ γὰρ προπετήϲ. ἀλλʼ ἴϲχε δακὼν
   ϲτόμα ϲόν.
Υλ. πῶϲ φήϲ, γέρον; ἦ ζῇ;
Πρ. οὐ μὴ ̓ξεγερεῖϲ τὸν ὕπνῳ κάτοχον
   κἀκκινήϲειϲ κἀναϲτήϲειϲ
   φοιτάδα δεινὴν
   νόϲον, ὦ τέκνον.
Υλ. ἀλλʼ ἐπί μοι μελέῳ
   βάροϲ ἄπλετον· ἐμμέμονεν φρήν.
ΗΡΑ ΚΛΗϹ ὦ Ζεῦ,
   ποῖ γᾶϲ ἥκω; παρὰ τοῖϲι βροτῶν
   κεῖμαι πεπονημένοϲ ἀλλήκτοιϲ
   ὀδύναιϲ; οἴμοι ⟨μοι⟩ ἐγὼ τλάμων·
   ἁ δʼ αὖ μιαρὰ βρύκει. φεῦ.
Πρ. ἆρʼ ἐξῄδη ϲʼ ὅϲον ἦν κέρδοϲ
   ϲιγῇ κεύθειν καὶ μὴ ϲκεδάϲαι
   τῷδʼ ἀπὸ κρατὸϲ
   βλεφάρων θʼ ὕπνον;
Υλ. οὐ γὰρ ἔχω πῶϲ ἂν
   ϲτέρξαιμι κακὸν τόδε λεύϲϲων.
Ηρ. ὦ Κηναία κρηπὶϲ βωμῶν,
   ἣν μή ποτʼ ἐγὼ προϲιδεῖν ὁ τάλαϲ
998a/994a    ὤφελον ὄϲϲοιϲ, ἱερῶν οἵαν
994b    οἵων ἐπί μοι
   μελέῳ χάριν ἠνύϲω, ὦ Ζεῦ·
   οἵαν μʼ ἄρʼ ἔθου λώβαν, οἵαν,
998b    τόδʼ ἀκήλητον
   μανίαϲ ἄνθοϲ καταδερχθῆναι.
   τίϲ γὰρ ἀοιδόϲ, τίϲ ὁ χειροτέχναϲ
   ἰατορίαϲ, ὅϲ τάνδʼ ἄταν
   χωρὶϲ Ζηνὸϲ κατακηλήϲει;
   θαῦμʼ ἂν πόρρωθεν ἰδοίμαν.[
ϲτρ.
   ἐέ,
   
ἐᾶτέ μʼ ἐᾶτέ με
   δύϲμορον εὐνᾶϲθαι,

   ἐᾶτέ με δύϲτανον.
   πᾷ ⟨πᾷ⟩ μου ψαύειϲ; ποῖ κλίνειϲ;
   ἀπολεῖϲ μʼ, ἀπολεῖϲ.
   ἀνατέτροφαϲ ὅ τι καὶ μύϲῃ.
   ἧπταί μου, τοτοτοῖ, ἅδʼ αὖθʼ ἕρπει. πόθεν ἔϲτ, ὦ
   Ἕλλανεϲ πάντων ἀδικώτατοι ἀνέρεϲ, οἷϲ δὴ
   πολλὰ μὲν ἐν πόντῳ, κατά τε δρία πάντα καθαίρων,
   ὠλεκόμαν ὁ τάλαϲ, καὶ νῦν ἐπὶ τῷδε νοϲοῦντι
   οὐ πῦρ, οὐκ ἔγχοϲ τιϲ ὀνήϲιμον οὔ ποτε τρέψει;
ἐέ,
   οὐδʼ ἀπαράξαι ⟨μου⟩ κρᾶτα βίου θέλει
    μολὼν τοῦ ϲτυγεροῦ; Φεῦ φεῦ.
Πρ. ὦ παῖ τοῦδʼ ἀνδρόϲ, τοὔργον τόδε μεῖζον ἀνήκει
   ἢ κατʼ ἐμὰν ῥώμαν· ϲὺ δὲ ϲύλλαβε. †ϲοί τε γὰρ ὄμμα
   ἔμπλεον ἢ διʼ ἐμοῦ† ϲῴζειν.
Υλ. ψαύω μὲν ἔγωγε,
   λαθίπονον δʼ ὀδύναν οὔτʼ ἔνδοθεν οὔτε θύραθεν
   ἔϲτι μοι ἐξανύϲαι βιότου· τοιαῦτα νέμει Ζεύϲ.
Ηρ.[
ἀντ.
   ⟨ἒ ἔ.⟩
   ὦ παῖ, ποῦ ποτʼ εἶ;
   τᾷδέ με τᾷδέ με
   πρόϲλαβε κουφίϲαϲ.
   ἒ ἔ, ἰὼ δαῖμον.
   θρῴϲκει δʼ αὖ, θρῴϲκει δειλαία
   διολοῦϲʼ ἡμᾶϲ
   ἀποτίβατοϲ ἀγρία νόϲοϲ.
   ἰὼ ἰὼ Παλλάϲ, τόδε μʼ αὖ λωβᾶται. ἰὼ παῖ,
   τὸν φύτορʼ οἰκτίραϲ, ἀνεπίφθονον εἴρυϲον ἔγχοϲ,
   παῖϲον ἐμᾶϲ ὑπὸ κλῃδόϲ· ἀκοῦ δʼ ἄχοϲ, ᾧ μʼ ἐχόλωϲεν
   ϲὰ μάτηρ ἄθεοϲ, τὰν ὧδʼ ἐπίδοιμι πεϲοῦϲαν
   αὔτωϲ, ὧδʼ αὔτωϲ, ὥϲ μʼ ὤλεϲεν. ὦ γλυκὺϲ Ἅιδαϲ,
⟨ἒ ἔ.⟩
   ὦ Διὸϲ αὐθαίμων, εὔναϲον εὔναϲόν μʼ

   ὠκυπέτᾳ μόρῳ τὸν μέλεον φθίϲαϲ.
Χο. κλύουϲʼ ἔφριξα τάϲδε ϲυμφοράϲ, φίλαι,
   ἄνακτοϲ, οἵαιϲ οἷοϲ ὢν ἐλαύνεται.
Ηρ. ὦ πολλὰ δὴ καὶ θερμά, καὶ λόγῳ κακά,
   καὶ χερϲὶ καὶ νώτοιϲι μοχθήϲαϲ ἐγώ·
   κοὔπω τοιοῦτον οὔτʼ ἄκοιτιϲ ἡ Διὸϲ
   προὔθηκεν οὔθʼ ὁ ϲτυγνὸϲ Εὐρυϲθεὺϲ ἐμοὶ
   οἷον τόδʼ ἡ δολῶπιϲ Οἰνέωϲ κόρη
   καθῆψεν ὤμοιϲ τοῖϲ ἐμοῖϲ Ἐρινύων
   ὑφαντὸν ἀμφίβληϲτρον, ᾧ διόλλυμαι.
   πλευραῖϲι γὰρ προϲμαχθὲν ἐκ μὲν ἐϲχάταϲ
   βέβρωκε ϲάρκαϲ, πλεύμονόϲ τʼ ἀρτηρίαϲ
   ῥοφεῖ ξυνοικοῦν· ἐκ δὲ χλωρὸν αἷμά μου
   πέπωκεν ἤδη, καὶ διέφθαρμαι δέμαϲ
   τὸ πᾶν, ἀφράϲτῳ τῇδε χειρωθεὶϲ πέδῃ.
   κοὐ ταῦτα λόγχη πεδιάϲ, οὔθʼ ὁ γηγενὴϲ
   ϲτρατὸϲ Γιγάντων, οὔτε θήρειοϲ βία,
   οὔθʼ Ἑλλάϲ, οὔτʼ ἄγλωϲϲοϲ, οὔθʼ ὅϲην ἐγὼ
   γαῖαν καθαίρων ἱκόμην, ἔδραϲέ πω·
   γυνὴ δέ, θῆλυϲ οὖϲα κἄνανδροϲ φύϲιν,
   μόνη με δὴ καθεῖλε φαϲγάνου δίχα.
ὦ παῖ, γενοῦ μοι παῖϲ ἐτήτυμοϲ γεγώϲ,
   καὶ μὴ τὸ μητρὸϲ ὄνομα πρεϲβεύϲῃϲ πλέον.
   δόϲ μοι χεροῖν ϲαῖν αὐτὸϲ ἐξ οἴκου λαβὼν
   ἐϲ χεῖρα τὴν τεκοῦϲαν, ὡϲ εἰδῶ ϲάφα
   εἰ τοὐμὸν ἀλγεῖϲ μᾶλλον ἢ κείνηϲ ὁρῶν
   λωβητὸν εἶδοϲ ἐν δίκῃ κακούμενον.
   ἴθʼ, ὦ τέκνον, τόλμηϲον· οἴκτιρόν τέ με
   πολλοῖϲιν οἰκτρόν, ὅϲτιϲ ὥϲτε παρθένοϲ
   βέβρυχα κλαίων, καὶ τόδʼ οὐδʼ ἂν εἷϲ ποτε
   τόνδʼ ἄνδρα φαίη πρόϲθʼ ἰδεῖν δεδρακότα,
   ἀλλʼ ἀϲτένακτοϲ αἰὲν εἰχόμην κακοῖϲ.
   νῦν δʼ ἐκ τοιούτου θῆλυϲ ηὕρημαι τάλαϲ.
καὶ νῦν προϲελθὼν ϲτῆθι πληϲίον πατρόϲ,
   ϲκέψαι δʼ ὁποίαϲ ταῦτα ϲυμφορᾶϲ ὕπο
   πέπονθα· δείξω γὰρ τάδʼ ἐκ καλυμμάτων.
   ἰδού, θεᾶϲθε πάντεϲ ἄθλιον δέμαϲ,
   ὁρᾶτε τὸν δύϲτηνον, ὡϲ οἰκτρῶϲ ἔχω.
   αἰαῖ, ὦ τάλαϲ,

   αἰαῖ.
   ἔθαλψέ μʼ ἄτηϲ ϲπαϲμὸϲ ἀρτίωϲ ὅδʼ αὖ,
   διῇξε πλευρῶν, οὐδʼ ἀγύμναϲτόν μʼ ἐᾶν
   ἔοικεν ἡ τάλαινα διάβοροϲ νόϲοϲ.
   ὦναξ Ἀΐδη, δέξαι μʼ,
   ὦ Διὸϲ ἀκτίϲ, παῖϲον.
   ἔνϲειϲον, ὦναξ, ἐγκατάϲκηψον βέλοϲ,
   πάτερ, κεραυνοῦ. δαίνυται γὰρ αὖ πάλιν,
   ἤνθηκεν, ἐξώρμηκεν. ὦ χέρεϲ χέρεϲ,
   ὦ νῶτα καὶ ϲτέρνʼ, ὦ φίλοι βραχίονεϲ,
   ὑμεῖϲ ἐκεῖνοι δὴ καθέϲταθʼ, οἵ ποτε
   Νεμέαϲ ἔνοικον, βουκόλων ἀλάϲτορα,
   λέοντʼ, ἄπλατον θρέμμα κἀπροϲήγορον,
   βίᾳ κατειργάϲαϲθε, Λερναίαν θʼ ὕδραν,
   διφυᾶ τʼ ἄμεικτον ἱπποβάμονα ϲτρατὸν
   θηρῶν, ὑβριϲτήν, ἄνομον, ὑπέροχον βίαν,
   Ἐρυμάνθιόν τε θῆρα, τόν θʼ ὑπὸ χθονὸϲ
   Ἅιδου τρίκρανον ϲκύλακʼ, ἀπρόϲμαχον τέραϲ,
   δεινῆϲ Ἐχίδνηϲ θρέμμα, τόν τε χρυϲέων
   δράκοντα μήλων φύλακʼ ἐπʼ ἐϲχάτοιϲ τόποιϲ.
   ἄλλων τε μόχθων μυρίων ἐγευϲάμην,
   κοὐδεὶϲ τροπαῖʼ ἔϲτηϲε τῶν ἐμῶν χερῶν.
   νῦν δʼ ὧδʼ ἄναρθροϲ καὶ κατερρακωμένοϲ
   τυφλῆϲ ὑπʼ ἄτηϲ ἐκπεπόρθημαι τάλαϲ,
   ὁ τῆϲ ἀρίϲτηϲ μητρὸϲ ὠνομαϲμένοϲ,
   ὁ τοῦ κατʼ ἄϲτρα Ζηνὸϲ αὐδηθεὶϲ γόνοϲ.
   ἀλλʼ εὖ γέ τοι τόδʼ ἴϲτε, κἂν τὸ μηδὲν ὦ,
   κἂν μηδὲν ἕρπω, τήν γε δράϲαϲαν τάδε
   χειρώϲομαι κἀκ τῶνδε. προϲμόλοι μόνον,
   ἵνʼ ἐκδιδαχθῇ πᾶϲιν ἀγγέλλειν ὅτι
   καὶ ζῶν κακούϲ γε καὶ θανὼν ἐτειϲάμην.
Χο. ὦ τλῆμον Ἑλλάϲ, πένθοϲ οἷον εἰϲορῶ ⟨ϲʼ⟩
   ἕξουϲαν, ἀνδρὸϲ τοῦδέ γʼ εἰ ϲφαλεῖϲʼ ἔϲῃ.
Υλ. ἐπεὶ παρέϲχεϲ ἀντιφωνῆϲαι, πάτερ,
   ϲιγὴν παραϲχὼν κλῦθί μου νοϲῶν ὅμωϲ.
   αἰτήϲομαι γάρ ϲʼ ὧν δίκαια τυγχάνειν.
   δόϲ μοι ϲεαυτόν, μὴ τοιοῦτον ὡϲ δάκνῃ

   θυμῷ δύϲοργοϲ. οὐ γὰρ ἂν γνοίηϲ ἐν οἷϲ
   χαίρειν προθυμῇ κἀν ὅτοιϲ ἀλγεῖϲ μάτην.
Ηρ. εἰπὼν ὃ χρῄζειϲ λῆξον· ὡϲ ἐγὼ νοϲῶν
   οὐδὲν ξυνίημʼ ὧν ϲὺ ποικίλλειϲ πάλαι.
Υλ. τῆϲ μητρὸϲ ἥκω τῆϲ ἐμῆϲ φράϲων ἐν οἷϲ
   νῦν ἔϲτʼ ἐν οἷϲ θʼ ἥμαρτεν οὐχ ἑκουϲία.
Ηρ. ὦ παγκάκιϲτε, καὶ παρεμνήϲω γὰρ αὖ
   τῆϲ πατροφόντου μητρόϲ, ὡϲ κλύειν ἐμέ;
Υλ. ἔχει γὰρ οὕτωϲ ὥϲτε μὴ ϲιγᾶν πρέπειν.
Ηρ. οὐ δῆτα τοῖϲ γε πρόϲθεν ἡμαρτημένοιϲ.
Υλ. ἀλλʼ οὐδὲ μὲν δὴ τοῖϲ γʼ ἐφʼ ἡμέραν ἐρεῖϲ.
Ηρ. λέγʼ, εὐλαβοῦ δὲ μὴ φανῇϲ κακὸϲ γεγώϲ.
Υλ. λέγω. τέθνηκεν ἀρτίωϲ νεοϲφαγήϲ.
Ηρ. πρὸϲ τοῦ; τέραϲ τοι διὰ κακῶν ἐθέϲπιϲαϲ.
Υλ. αὐτὴ πρὸϲ αὐτῆϲ, οὐδενὸϲ πρὸϲ ἐκτόπου.
Ηρ. οἴμοι· πρὶν ὡϲ χρῆν ϲφʼ ἐξ ἐμῆϲ θανεῖν χερόϲ;
Υλ. κἂν ϲοῦ ϲτραφείη θυμόϲ, εἰ τὸ πᾶν μάθοιϲ.
Ηρ. δεινοῦ λόγου κατῆρξαϲ· εἰπὲ δʼ ᾗ νοεῖϲ.
Υλ. ἅπαν τὸ χρῆμʼ ἥμαρτε χρηϲτὰ μωμένη.
Ηρ. χρήϲτʼ, ὦ κάκιϲτε, πατέρα ϲὸν κτείναϲα δρᾷ;
Υλ. ϲτέργημα γὰρ δοκοῦϲα προϲβαλεῖν ϲέθεν
   ἀπήμπλαχʼ, ὡϲ προϲεῖδε τοὺϲ ἔνδον γάμουϲ.
Ηρ. καὶ τίϲ τοϲοῦτοϲ φαρμακεὺϲ Τραχινίων;
Υλ. Νέϲϲοϲ πάλαι Κένταυροϲ ἐξέπειϲέ νιν
   τοιῷδε φίλτρῳ τὸν ϲὸν ἐκμῆναι πόθον.
Ηρ. ἰοὺ ἰοὺ δύϲτηνοϲ, οἴχομαι τάλαϲ.
   ὄλωλʼ ὄλωλα, φέγγοϲ οὐκέτʼ ἔϲτι μοι.
   οἴμοι, φρονῶ δὴ ξυμφορᾶϲ ἵνʼ ἕϲταμεν.
   ἴθʼ, ὦ τέκνον· πατὴρ γὰρ οὐκέτʼ ἔϲτι ϲοι·
   κάλει τὸ πᾶν μοι ϲπέρμα ϲῶν ὁμαιμόνων,
   κάλει δὲ τὴν τάλαιναν Ἀλκμήνην, Διὸϲ
   μάτην ἄκοιτιν, ὡϲ τελευταίαν ἐμοῦ
   φήμην πύθηϲθε θεϲφάτων ὅϲʼ οἶδʼ ἐγώ.
Υλ. ἀλλʼ οὔτε μήτηρ ἐνθάδʼ, ἀλλʼ ἐπακτίᾳ
   Τίρυνθι ϲυμβέβηκεν ὥϲτʼ ἔχειν ἕδραν,
   παίδων τε τοὺϲ μὲν ξυλλαβοῦϲʼ αὐτὴ τρέφει,
   τοὺϲ δʼ ἂν τὸ Θήβηϲ ἄϲτυ ναίονταϲ μάθοιϲ·
   ἡμεῖϲ δʼ ὅϲοι πάρεϲμεν, εἴ τι χρή, πάτερ,
   πράϲϲειν, κλυόντεϲ ἐξυπηρετήϲομεν.

Ηρ. ϲὺ δʼ οὖν ἄκουε τοὔργον. ἐξήκειϲ δʼ ἵνα
   φανεῖϲ ὁποῖοϲ ὢν ἀνὴρ ἐμὸϲ καλῇ.
   ἐμοὶ γὰρ ἦν πρόφαντον ἐκ πατρὸϲ πάλαι,
   πρὸϲ τῶν πνεόντων μηδενὸϲ θανεῖν ποτε,
   ἀλλʼ ὅϲτιϲ Ἅιδου φθίμενοϲ οἰκήτωρ πέλοι.
   ὅδʼ οὖν ὁ θὴρ Κένταυροϲ, ὡϲ τὸ θεῖον ἦν
   πρόφαντον, οὕτω ζῶντά μʼ ἔκτεινεν θανών.
   φανῶ δʼ ἐγὼ τούτοιϲι ϲυμβαίνοντʼ ἴϲα
   μαντεῖα καινά, τοῖϲ πάλαι ξυνήγορα,
   ἃ τῶν ὀρείων καὶ χαμαικοιτῶν ἐγὼ
   Ϲελλῶν ἐϲελθὼν ἄλϲοϲ ἐξεγραψάμην
   πρὸϲ τῆϲ πατρῴαϲ καὶ πολυγλώϲϲου δρυόϲ,
   ἥ μοι χρόνῳ τῷ ζῶντι καὶ παρόντι νῦν
   ἔφαϲκε μόχθων τῶν ἐφεϲτώτων ἐμοὶ
   λύϲιν τελεῖϲθαι· κἀδόκουν πράξειν καλῶϲ.
   τὸ δʼ ἦν ἄρʼ οὐδὲν ἄλλο πλὴν θανεῖν ἐμέ·
   τοῖϲ γὰρ θανοῦϲι μόχθοϲ οὐ προϲγίγνεται.
   ταῦτʼ οὖν ἐπειδὴ λαμπρὰ ϲυμβαίνει, τέκνον,
   δεῖ ϲʼ αὖ γενέϲθαι τῷδε τἀνδρὶ ϲύμμαχον,
   καὶ μὴ ʼπιμεῖναι τοὐμὸν ὀξῦναι ϲτόμα,
   ἀλλʼ αὐτὸν εἰκαθόντα ϲυμπράϲϲειν, νόμον
   κάλλιϲτον ἐξευρόντα, πειθαρχεῖν πατρί.
Υλ. ἀλλʼ, ὦ πάτερ, ταρβῶ μὲν ἐϲ λόγου ϲτάϲιν
   τοιάνδʼ ἐπελθών, πείϲομαι δʼ ἅ ϲοι δοκεῖ.
Ηρ. ἔμβαλλε χεῖρα δεξιὰν πρώτιϲτά μοι.
Υλ. ὡϲ πρὸϲ τί πίϲτιν τήνδʼ ἄγαν ἐπιϲτρέφειϲ;
Ηρ. οὐ θᾶϲϲον οἴϲειϲ μηδʼ ἀπιϲτήϲειϲ ἐμοί;
Υλ. ἰδού, προτείνω, κοὐδὲν ἀντειρήϲεται.
Ηρ. ὄμνυ Διόϲ νυν τοῦ με φύϲαντοϲ κάρα.
Υλ. ἦ μὴν τί δράϲειν; καὶ τόδʼ ἐξειπεῖν ϲε δεῖ.
Ηρ. ἦ μὴν ἐμοὶ τὸ λεχθὲν ἔργον ἐκτελεῖν.
Υλ. ὄμνυμʼ ἔγωγε, Ζῆνʼ ἔχων ἐπώμοτον.
Ηρ. εἰ δʼ ἐκτὸϲ ἔλθοιϲ, πημονὰϲ εὔχου λαβεῖν.
Υλ. οὐ μὴ λάβω· δράϲω γάρ· εὔχομαι δʼ ὅμωϲ.
Ηρ. οἶϲθʼ οὖν τὸν Οἴτηϲ Ζηνὸϲ ὑψίϲτου πάγον;
Υλ. οἶδʼ, ὡε θυτήρ γε πολλὰ δὴ ϲταθεὶε ἄνω.
Ηρ. ἐνταῦθά νυν χρὴ τοὐμὸν ἐξάραντά ϲε

   ϲῶμʼ αὐτόχειρα καὶ ξὺν οἷϲ χρῄζειϲ φίλων,
   πολλὴν μὲν ὕλην τῆϲ βαθυρρίζου δρυὸϲ
   κείραντα, πολλὸν δʼ ἄρϲενʼ ἐκτεμόνθʼ ὁμοῦ
   ἄγριον ἔλαιον, ϲῶμα τοὐμὸν ἐμβαλεῖν,
   καὶ πευκίνηϲ λαβόντα λαμπάδοϲ ϲέλαϲ
   πρῆϲαι. γόου δὲ μηδὲν εἰϲίδω δάκρυ,
   ἀλλʼ ἀϲτένακτοϲ κἀδάκρυτοϲ, εἴπερ εἶ
   τοῦδʼ ἀνδρόϲ, ἔρξον· εἰ δὲ μή, μενῶ ϲʼ ἐγὼ
   καὶ νέρθεν ὢν ἀραῖοϲ εἰϲαεὶ βαρύϲ.
Υλ. οἴμοι, πάτερ, τί εἶπαϲ; οἷά μʼ εἴργαϲαι.
Ηρ. ὁποῖα δραϲτέʼ ἐϲτίν· εἰ δὲ μή, πατρὸϲ
   ἄλλου γενοῦ του μηδʼ ἐμὸϲ κληθῇϲ ἔτι.
Υλ. οἴμοι μάλʼ αὖθιϲ, οἷά μʼ ἐκκαλῇ, πάτερ,
   φονέα γενέϲθαι καὶ παλαμναῖον ϲέθεν.
Ηρ. οὐ δῆτʼ ἔγωγʼ, ἀλλʼ ὧν ἔχω παιώνιον
   καὶ μοῦνον ἰατῆρα τῶν ἐμῶν κακῶν.
Υλ. καὶ πῶϲ ὑπαίθων ϲῶμʼ ἂν ἰῴμην τὸ ϲόν;
Ηρ. ἀλλʼ εἰ φοβῇ πρὸϲ τοῦτο, τἄλλα γʼ ἔργαϲαι.
Υλ. φορᾶϲ γέ τοι φθόνηϲιϲ οὐ γενήϲεται.
Ηρ. ἦ καὶ πυρᾶϲ πλήρωμα τῆϲ εἰρημένηϲ;
Υλ. ὅϲον γʼ ἂν αὐτὸϲ μὴ ποτιψαύων χεροίν·
   τὰ δʼ ἄλλα πράξω κοὐ καμῇ τοὐμὸν μέροϲ.
Ηρ. ἀλλʼ ἀρκέϲει καὶ ταῦτα· πρόϲνειμαι δέ μοι
   χάριν βραχεῖαν πρὸϲ μακροῖϲ ἄλλοιϲ διδούϲ.
Υλ. εἰ καὶ μακρὰ κάρτʼ ἐϲτίν, ἐργαϲθήϲεται.
Ηρ. τὴν Εὐρυτείαν οἶϲθα δῆτα παρθένον;
Υλ. Ἰόλην ἔλεξαϲ, ὥϲ γʼ ἐπεικάζειν ἐμέ.
Ηρ. ἔγνωϲ. τοϲοῦτον δή ϲʼ ἐπιϲκήπτω, τέκνον·
   ταύτην, ἐμοῦ θανόντοϲ, εἴπερ εὐϲεβεῖν
   βούλῃ, πατρῴων ὁρκίων μεμνημένοϲ,
   προϲθοῦ δάμαρτα, μηδʼ ἀπιϲτήϲῃϲ πατρί·
   μηδʼ ἄλλοϲ ἀνδρῶν τοῖϲ ἐμοῖϲ πλευροῖϲ ὁμοῦ
   κλιθεῖϲαν αὐτὴν ἀντὶ ϲοῦ λάβῃ ποτέ,
   ἀλλʼ αὐτόϲ, ὦ παῖ, τοῦτο κήδευϲον λέχοϲ.
   πείθου· τὸ γάρ τοι μεγάλα πιϲτεύϲαντʼ ἐμοὶ
   ϲμικροῖϲ ἀπιϲτεῖν τὴν πάροϲ ϲυγχεῖ χάριν.
Υλ. οἴμοι. τὸ μὲν νοϲοῦντι θυμοῦϲθαι κακόν,
   τὸ δʼ ὧδʼ ὁρᾶν φρονοῦντα τίϲ ποτʼ ἂν φέροι;
Ηρ. ὡϲ ἐργαϲείων οὐδὲν ὧν λέγω θροεῖϲ.

Υλ. τίϲ γάρ ποθʼ, ἥ μοι μητρὶ μὲν θανεῖν μόνη
   μεταίτιοϲ, ϲοὶ δʼ αὖθιϲ ὡϲ ἔχειϲ ἔχειν,
   τίϲ ταῦτʼ ἄν, ὅϲτιϲ μὴ ̓ξ ἀλαϲτόρων νοϲοῖ,
   ἕλοιτο; κρεῖϲϲον κἀμέ γʼ, ὦ πάτερ, θανεῖν
   ἢ τοῖϲιν ἐχθίϲτοιϲι ϲυνναίειν ὁμοῦ.
Ηρ. ἁνὴρ ὅδʼ ὡϲ ἔοικεν οὐ νεμεῖν ἐμοὶ
   φθίνοντι μοῖραν· ἀλλά τοι θεῶν ἀρὰ
   μενεῖ ϲʼ ἀπιϲτήϲαντα τοῖϲ ἐμοῖϲ λόγοιϲ.
Υλ. οἴμοι, τάχʼ ὡϲ ἔοικαϲ, ὡϲ νοϲεῖϲ φανεῖϲ.
Ηρ. ϲὺ γάρ μʼ ἀπʼ εὐναϲθέντοϲ ἐκκινεῖϲ κακοῦ.
Υλ. δείλαιοϲ, ὡϲ ἐϲ πολλὰ τἀπορεῖν ἔχω.
Ηρ. οὐ γὰρ δικαιοῖϲ τοῦ φυτεύϲαντοϲ κλύειν.
Υλ. ἀλλʼ ἐκδιδαχθῶ δῆτα δυϲϲεβεῖν, πάτερ;
Ηρ. οὐ δυϲϲέβεια, τοὐμὸν εἰ τέρψειϲ κέαρ.
Υλ. πράϲϲειν ἄνωγαϲ οὖν με πανδίκωϲ τάδε;
Ηρ. ἔγωγε· τούτων μάρτυραϲ καλῶ θεούϲ.
Υλ. τοιγὰρ ποήϲω, κοὐκ ἀπώϲομαι, τὸ ϲὸν
   θεοῖϲι δεικνὺϲ ἔργον. οὐ γὰρ ἄν ποτε
   κακὸϲ φανείην ϲοί γε πιϲτεύϲαϲ, πάτερ.
Ηρ. καλῶϲ τελευτᾷϲ, κἀπὶ τοῖϲδε τὴν χάριν
   ταχεῖαν, ὦ παῖ, πρόϲθεϲ, ὡϲ πρὶν ἐμπεϲεῖν
   ϲπαραγμὸν ἤ τινʼ οἶϲτρον ἐϲ πυράν με θῇϲ.
   ἄγʼ ἐγκονεῖτʼ, αἴρεϲθε. παῦλά τοι κακῶν
   αὕτη, τελευτὴ τοῦδε τἀνδρὸϲ ὑϲτάτη.
Υλ. ἀλλʼ οὐδὲν εἴργει ϲοὶ τελειοῦϲθαι τάδε,
   ἐπεὶ κελεύειϲ κἀξαναγκάζειϲ, πάτερ.
Ηρ. ἄγε νυν, πρὶν τήνδʼ ἀνακινῆϲαι
   νόϲον, ὦ ψυχὴ ϲκληρά, χάλυβοϲ
   λιθοκόλλητον ϲτόμιον παρέχουϲʼ,
   ἀνάπαυε βοήν, ὡϲ ἐπίχαρτον
   τελεοῦϲʼ ἀεκούϲιον ἔργον.
Υλ. αἴρετʼ, ὀπαδοί, μεγάλην μὲν ἐμοὶ
   τούτων θέμενοι ϲυγγνωμοϲύνην,
   μεγάλην δὲ θεῶν ἀγνωμοϲύνην
   εἰδότεϲ ἔργων τῶν πραϲϲομένων,
   οἳ φύϲαντεϲ καὶ κλῃζόμενοι

   πατέρεϲ τοιαῦτʼ ἐφορῶϲι πάθη.
   τὰ μὲν οὖν μέλλοντʼ οὐδεὶϲ ἐφορᾷ,
   τὰ δὲ νῦν ἑϲτῶτʼ οἰκτρὰ μὲν ἡμῖν,
   αἰϲχρὰ δʼ ἐκείνοιϲ,
   χαλεπώτατα δʼ οὖν ἀνδρῶν πάντων
   τῷ τήνδʼ ἄτην ὑπέχοντι.
λείπου μηδὲ ϲύ, παρθένʼ, ἐπʼ οἴκων,
   μεγάλουϲ μὲν ἰδοῦϲα νέουϲ θανάτουϲ,
   πολλὰ δὲ πήματα ⟨καὶ⟩ καινοπαθῆ,
   κοὐδὲν τούτων ὅ τι μὴ Ζεύϲ.

