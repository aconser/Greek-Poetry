
Oxford Scholarly Editions Online
Sophocles, Οἰδίπουϲ ἐπὶ Κολωνῷ: ΟΙΔΙΠΟΥϹ ΕΠΙ ΚΟΛΩΝΩΙ
Sir Hugh Lloyd-Jones and N. G. Wilson (eds), Oxford Classical Texts: Sophoclis: Fabulae
Published in print: 1990; Published online: May 2017
ΟΙΔΙΠΟΥϹ ΕΠΙ ΚΟΛΩΝΩΙ
ΟΙΔΙΠΟΥϹ Τέκνον τυφλοῦ γέροντοϲ Ἀντιγόνη, τίναϲ
   χώρουϲ ἀφίγμεθʼ ἢ τίνων ἀνδρῶν πόλιν;
   τίϲ τὸν πλανήτην Οἰδίπουν καθʼ ἡμέραν
   τὴν νῦν ϲπανιϲτοῖϲ δέξεται δωρήμαϲιν,
   ϲμικρὸν μὲν ἐξαιτοῦντα, τοῦ ϲμικροῦ δʼ ἔτι
   μεῖον φέροντα, καὶ τόδʼ ἐξαρκοῦν ἐμοί;
   ϲτέργειν γὰρ αἱ πάθαι με χὠ χρόνοϲ ξυνὼν
   μακρὸϲ διδάϲκει καὶ τὸ γενναῖον τρίτον.
   ἀλλʼ, ὧ τέκνον, θάκηϲιν εἴ τινα βλέπειϲ
   ἢ πρὸϲ βεβήλοιϲ ἢ πρὸϲ ἄλϲεϲιν θεῶν,
   ϲτῆϲόν με κἀξίδρυϲον, ὡϲ πυθώμεθα
   ὅπου ποτʼ ἐϲμέν· μανθάνειν γὰρ ἥκομεν
   ξένοι πρὸϲ ἀϲτῶν, ἃν δʼ ἀκούϲωμεν τελεῖν.
ΑΝΤΙΓΟΝΗ πάτερ ταλαίπωρ' Οἰδίπουϲ, πύργοι μὲν οἳ
   πόλιν ϲτέφουϲιν, ὡϲ ἀπʼ ὀμμάτων, πρόϲω·
   χῶροϲ δʼ ὅδʼ ἰερόϲ, ὡϲ ϲάφ̓ εἰκάϲαι, βρύων
   δάφνηϲ, ἐλαίαϲ, ἀμπέλου· πυκνόπτεροι δʼ
   εἴϲω κατʼ αὐτὸν εὐϲτομοῦϲʼ ἀηδόνεϲ·
   οὗ κῶλα κάμψον τοῦδʼ ἐπʼ ἀξέϲτου πέτρου·
   μακρὰν γὰρ ὡϲ γέροντι προὐϲτάληϲ ὁδόν·
Οι. κάθιζέ νύν με καὶ φύλαϲϲε τὸν τυφλόν.
Αν. χρόνου μὲν οὕνεκʼ οὐ μαθεῖν με δεῖ τόδε.
Οι. ἔχειϲ διδάξαι δή μʼ ὅποι καθέϲταμεν;
Αν. τὰϲ γοῦν Ἀθήναϲ οἶδα, τὸν δὲ χῶρον οὔ.
Οι. πᾶϲ γάρ τιϲ ηὔδα τοῦτό γʼ ἡμὶν ἐμπόρων.
Αν. ἀλλʼ ὅϲτιϲ ὁ τόποϲ ἦ μάθω μολοῦϲά ποι;

Οι. ναί, τέκνον, εἴπερ ἐϲτί γʼ ἐξοικήϲιμοϲ.
Αν. ἀλλʼ ἐϲτὶ μὴν οἰκητόϲ· οἴομαι δὲ δεῖν
   οὐδέν· πέλαϲ γὰρ ἄνδρα τόνδε νῷν ὁρῶ.
Οι. ἦ δεῦρο προϲτείχοντα κἀξωρμημένον;
Αν. καὶ δὴ μὲν οὖν παρόντα· χὤ τι ϲοι λέγειν
   εὔκαιρόν ἐϲτιν, ἔννεφʼ, ὡϲ ἁνὴρ ὅδε.
Οι. ὦ ξεῖνʼ, ἀκούων τῆϲδε τῆϲ ὑπέρ τʼ ἐμοῦ
   αὑτῆϲ θʼ ὁρώϲηϲ οὕνεχʼ ἡμὶν αἴϲιοϲ
   ϲκοπὸϲ προϲήκειϲ ὧν ἀδηλοῦμεν φράϲαι—
ΞΕΝΟϹ πρὶν νῦν τὰ πλείονʼ ἱϲτορεῖν, ἐκ τῆϲδʼ ἕδραϲ
   ἔξελθ'· ἔχειϲ γὰρ χῶρον οὐχ ἁγνὸν πατεῖν.
Οι. τίϲ δʼ ἔϲθ' ὁ χῶροϲ; τοῦ θεῶν νομίζεται;
Ξε. ἄθικτοϲ οὐδʼ οἰκητόϲ. αἱ γὰρ ἔμφοβοι
   θεαί ϲφʼ ἔχουϲι, Γῆϲ τε καὶ Ϲκότου κόραι.
Οι. τίνων τὸ ϲεμνὸν ὄνομʼ ἂν εὐξαίμην κλυών;
Ξε. τὰϲ πάνθʼ ὁρώϲαϲ Εὐμενίδαϲ ὅ γʼ ἐνθάδʼ ἂν
   εἴποι λεώϲ νιν· ἄλλα δʼ ἀλλαχοῦ καλά.
Οι. ἀλλʼ ἵλεῳ μὲν τὸν ἱκέτην δεξαίατο·
   ὡϲ οὐχ ἕδραϲ γε τῆϲδʼ ἂν ἐξέλθοιμʼ ἔτι.
Ξε.    τί δʼ ἐϲτὶ τοῦτο;
Οι. ξυμφορᾶϲ ξύνθημʼ ἐμῆϲ.
Ξε. ἀλλʼ οὐδʼ ἐμοί τοι τοὐξανιϲτάναι πόλεωϲ
   δίχʼ ἐϲτὶ θάρϲοϲ, πρίν γʼ ἂν ἐνδείξω τί δρᾷϲ.
Οι. πρόϲ νυν θεῶν, ὦ ξεῖνε, μή μʼ ἀτιμάϲῃϲ,
   τοιόνδʼ ἀλήτην, ὧν ϲε προϲτρέπω φράϲαι.
Ξε. ϲήμαινε, κοὐκ ἄτιμοϲ ἔκ γʼ ἐμοῦ φανῇ.
Οι. τίϲ ἔϲθ' ὁ χῶροϲ δῆτʼ ἐν ᾧ βεβήκαμεν;
Ξε. ὅϲʼ οἶδα κἀγὼ πάντʼ ἐπιϲτήϲῃ κλυών.
   χῶροϲ μὲν ἱερὸϲ πᾶϲ ὅδʼ ἔϲτʼ· ἔχει δέ νιν
   ϲεμνὸϲ Ποϲειδῶν· ἐν δʼ ὁ πυρφόροϲ θεὸϲ
   Τιτὰν Προμηθεύϲ· ὃν δʼ ἐπιϲτείβειϲ τόπον
   χθονὸϲ καλεῖται τῆϲδε χαλκόπουϲ ὀδόϲ,
   ἔρειϲμʼ Ἀθηνῶν· οἱ δὲ πληϲίοι γύαι
   τόνδʼ ἱππότην Κολωνὸν εὔχονται ϲφίϲιν
   ἀρχηγὸν εἶναι, καὶ φέρουϲι τοὔνομα
   τὸ τοῦδε κοινὸν πάντεϲ ὠνομαϲμένοι.
   τοιαῦτά ϲοι ταῦτʼ ἐϲτίν, ὦ ξένʼ, οὐ λόγοιϲ
   τιμώμενʼ, ἀλλὰ τῇ ξυνουϲίᾳ πλέον.

Οι. ἦ γάρ τινεϲ ναίουϲι τούϲδε τοὺϲ τόπουϲ;
Ξε. καὶ κάρτα, τοῦδε τοῦ θεοῦ γʼ ἐπώνυμοι.
Οι. ἄρχει τιϲ αὐτῶν, ἢ ̓πὶ τῷ πλήθει λόγοϲ;
Ξε. ἐκ τοῦ κατʼ ἄϲτυ βαϲιλέωϲ τάδʼ ἄρχεται.
Οι. οὗτοϲ δὲ τίϲ λόγῳ τε καὶ ϲθένει κρατεῖ;
Ξε. Θηϲεὺϲ καλεῖται, τοῦ πρὶν Αἰγέωϲ τόκοϲ.
Οι. ἆρʼ ἄν τιϲ αὐτῷ πομπὸϲ ἐξ ὑμῶν μόλοι;
Ξε. ὡϲ πρὸϲ τί; λέξων ἢ καταρτύϲων τί ϲοι;
Οι. ὡϲ ἂν προϲαρκῶν ϲμικρὰ κερδάνῃ μέγα.
Ξε. καὶ τίϲ πρὸϲ ἀνδρὸϲ μὴ βλέποντοϲ ἄρκεϲιϲ;
Οι. ὅϲʼ ἂν λέγωμεν πάνθʼ ὁρῶντα λέξομεν.
Ξε. οἶϲθʼ, ὦ ξένʼ, ὡϲ νῦν μὴ ϲφαλῇϲ; ἐπείπερ εἶ
   γενναῖοϲ, ὡϲ ἰδόντι, πλὴν τοῦ δαίμονοϲ,
   αὐτοῦ μένʼ, οὗπερ κἀφάνηϲ, ἕωϲ ἐγὼ
   τοῖϲ ἐνθάδʼ αὐτοῦ μὴ κατʼ ἄϲτυ δημόταιϲ
   λέξω τάδ' ἐλθών. οἵδε γὰρ κρινοῦϲί ϲοι
   εἰ χρή ϲε μίμνειν, ἢ πορεύεϲθαι πάλιν.
Οι. ὦ τέκνον, ἦ βέβηκεν ἡμὶν ὁ ξένοϲ;
Αν. βέβηκεν, ὥϲτε πᾶν ἐν ἡϲύχῳ, πάτερ,
   ἔξεϲτι φωνεῖν, ὡϲ ἐμοῦ μόνηϲ πέλαϲ.
Οι. ὦ πότνιαι δεινῶπεϲ, εὖτε νῦν ἕδραϲ
   πρώτων ἐφʼ ὑμῶν τῆϲδε γῆϲ ἔκαμψʼ ἐγώ,
   Φοίβῳ τε κἀμοὶ μὴ γένηϲθʼ ἀγνώμονεϲ,
   ὅϲ μοι, τὰ πόλλʼ ἐκεῖνʼ ὅτʼ ἐξέχρη κακά,
   ταύτην ἔλεξε παῦλαν ἐν χρόνῳ μακρῷ,
   ἐλθόντι χώραν τερμίαν, ὅπου θεῶν
   ϲεμνῶν ἕδραν λάβοιμι καὶ ξενόϲταϲιν,
   ἐνταῦθα κάμψειν τὸν ταλαίπωρον βίον,
   κέρδη μὲν οἰκήϲαντα τοῖϲ δεδεγμένοιϲ,
   ἄτην δὲ τοῖϲ πέμψαϲιν, οἵ μʼ ἀπήλαϲαν·
   ϲημεῖα δʼ ἥξειν τῶνδέ μοι παρηγγύα,
   ἢ ϲειϲμόν, ἢ βροντήν τινʼ, ἢ Διὸϲ ϲέλαϲ.
   ἔγνωκα μέν νυν ὥϲ με τήνδε τὴν ὁδὸν
   οὐκ ἔϲθʼ ὅπωϲ οὐ πιϲτὸν ἐξ ὑμῶν πτερὸν
   ἐξήγαγʼ ἐϲ τόδʼ ἄλϲοϲ. οὐ γὰρ ἄν ποτε
   πρώταιϲιν ὑμῖν ἀντέκυρϲʼ ὁδοιπορῶν,
   νήφων ἀοίνοιϲ, κἀπὶ ϲεμνὸν ἑζόμην

   βάθρον τόδʼ ἀϲκέπαρνον. ἀλλά μοι, θεαί,
   βίου κατʼ ὀμφὰϲ τὰϲ Ἀπόλλωνοϲ δότε
   πέραϲιν ἤδη καὶ καταϲτροφήν τινα,
   εἰ μὴ δοκῶ τι μειόνωϲ ἔχειν, ἀεὶ
   μόχθοιϲ λατρεύων τοῖϲ ὑπερτάτοιϲ βροτῶν.
   ἴτʼ, ὦ γλυκεῖαι παῖδεϲ ἀρχαίου Ϲκότου,
   ἴτʼ, ὦ μεγίϲτηϲ Παλλάδοϲ καλούμεναι
   παϲῶν Ἀθῆναι τιμιωτάτη πόλιϲ,
   οἰκτίρατʼ ἀνδρὸϲ Οἰδίπου τόδʼ ἄθλιον
   εἴδωλον· οὐ γὰρ δὴ τό γʼ ἀρχαῖον δέμαϲ.
Αν. ϲίγα. πορεύονται γὰρ οἵδε δή τινεϲ
   χρόνῳ παλαιοί, ϲῆϲ ἕδραϲ ἐπίϲκοποι.
Οι. ϲιγήϲομαί τε καὶ ϲύ μʼ ἐξ ὁδοῦ ̓κποδὼν
   κρύψον κατʼ ἄλϲοϲ, τῶνδʼ ἕωϲ ἂν ἐκμάθω
   τίναϲ λόγουϲ ἐροῦϲιν. ἐν γὰρ τῷ μαθεῖν
   ἔνεϲτιν ηὑλάβεια τῶν ποιουμένων.
ΧΟΡΟϹ
[ϲτρ. α
   ὅρα. τίϲ ἄρʼ ἦν; ποῦ ναίει;
   ποῦ κυρεῖ ἐκτόπιοϲ ϲυθεὶϲ ὁ πάντων,
   ὁ πάντων ἀκορέϲτατοϲ;
   προϲδέρκου, προϲφθέγγου,
   προϲπεύθου πανταχᾷ. πλανάταϲ,
   πλανάταϲ τιϲ ὁ πρέϲβυϲ, οὐδʼ
   ἔγχωροϲ· προϲέβα γὰρ οὐκ
   ἄν ποτʼ ἀϲτιβὲϲ ἄλϲοϲ ἐϲ
   τᾶνδʼ ἀμαιμακετᾶν κορᾶν,
   ἃϲ τρέμομεν λέγειν,
   καὶ παραμειβόμεϲθʼ ἀδέρκτωϲ,
   ἀφώνωϲ, ἀλόγωϲ τὸ τᾶϲ
   εὐφήμου ϲτόμα φροντίδοϲ
   ἱέντεϲ· τὰ δὲ νῦν τινʼ ἥκειν
   λόγοϲ οὐδὲν ἅζονθʼ,
   ὃν ἐγὼ λεύϲϲων περὶ πᾶν οὔπω
   δύναμαι τέμενοϲ
   γνῶναι ποῦ μοί ποτε ναίει.
Οι. ὅδʼ ἐκεῖνοϲ ἐγώ· φωνῇ γὰρ ὁρῶ,
   τὸ φατιζόμενον.

Χο. ἰὼ ἰώ,
   δεινὸϲ μὲν ὁρᾶν, δεινὸϲ δὲ κλύειν.
Οι. μή μʼ, ἱκετεύω, προϲίδητʼ ἄνομον.
Χο. Ζεῦ ἀλεξῆτορ, τίϲ ποθʼ ὁ πρέϲβυϲ;
Οι. οὐ πάνυ μοίραϲ εὐδαιμονίϲαι
   πρώτηϲ, ὦ τήϲδʼ ἔφοροι χώραϲ.
   δηλῶ δʼ· οὐ γὰρ ἂν ὧδʼ ἀλλοτρίοιϲ
   ὄμμαϲιν εἷρπον
   κἀπὶ ϲμικροῖϲ μέγαϲ ὥρμουν.
Χο.
[ἀντ. α
ἐή· ἀλαῶν ὀμμάτων
   ἆρα καὶ ἦϲθα φυτάλμιοϲ; δυϲαίων
   μακραίων θʼ, ὅϲʼ ἐπεικάϲαι.
   ἀλλʼ οὐ μὰν ἔν γʼ ἐμοὶ
   προϲθήϲειϲ τάϲδ̓ ἀράϲ. περᾷϲ γάρ,
   περᾷϲ· ἀλλʼ ἵνα τῷδʼ ἐν ἀ-
   φθέγκτῳ μὴ προπέϲῃϲ νάπει
   ποιάεντι, κάθυδροϲ οὗ
   κρατὴρ μειλιχίων ποτῶν
   ῥεύματι ϲυντρέχει,
   τῶν, ξένε πάμμορʼ—εὖ φύλαξαι—
   μετάϲταθʼ, ἀπόβαθι. πολ-
   λὰ κέλευθοϲ ἐρατύοι·
   κλύειϲ, ὦ πολύμοχθʼ ἀλᾶτα;
   λόγον εἴ τινʼ οἴϲειϲ
   πρὸϲ ἐμὰν λέϲχαν, ἀβάτων ἀποβάϲ,
   ἵνα πᾶϲι νόμοϲ
   φώνει· πρόϲθεν δ̓ ἀπερύκου.
Οι. θύγατερ, ποῖ τιϲ φροντίδοϲ ἔλθῃ;
Αν. ὦ πάτερ, ἀϲτοῖϲ ἴϲα χρὴ μελετᾶν,
   εἴκονταϲ ἃ δεῖ κἀκούονταϲ.
Οι.    πρόϲθιγέ νύν μου.
Αν. ψαύω καὶ δή.
Οι. ὦ ξεῖνοι, μὴ δῆτʼ ἀδικηθῶ,
   ϲοὶ πιϲτεύϲαϲ, μεταναϲτάϲ.

Χο.
[ϲτρ. β
οὔ τοι μήποτέ ϲʼ ἐκ τῶνδʼ ἑδράνων, ὦ γέρον,
      ἄκοντά τιϲ ἄξει.
Οι.    ἔτʼ οὖν;
Χο. ἔτι βαῖνε πόρϲω.
Οι.    ἔτι;
Χο. προβίβαζε, κούρα,
   πόρϲω· ϲὺ γὰρ ἀίειϲ.
Αν. ἕπεο μάν, ἕπεʼ ὧδʼ ἀμαυ-
   ρῷ κώλῳ, πάτερ, ᾇ ϲʼ ἄγω.
Οι.   
Αν.   
   
Οι.   
Χο. τόλμα ξεῖνοϲ ἐπὶ ξέναϲ,
   ὦ τλάμων, ὅ τι καὶ πόλιϲ
   τέτροφεν ἄφιλον ἀποϲτυγεῖν
   καὶ τὸ φίλον ϲέβεϲθαι.
Οι. ἄγε νυν ϲύ με, παῖϲ,
   ἵνʼ ἂν εὐϲεβίαϲ ἐπιβαίνοντεϲ
   τὸ μὲν εἴποιμεν, τὸ δʼ ἀκούϲαιμεν,
   καὶ μὴ χρείᾳ πολεμῶμεν.
Χο.
[ἀντ. β
αὐτοῦ· μηκέτι τοῦδʼ αὐτοπέτρου βήματοϲ ἔξω
   πόδα κλίνῃϲ.
Οι.    οὕτωϲ;
Χο. ἅλιϲ, ὡϲ ἀκούειϲ.
Οι.    ἦ ἑϲθῶ;
Χο. λέχριόϲ γʼ ἐπʼ ἄκρου
   λάου βραχὺϲ ὀκλάϲαϲ.
Αν. πάτερ, ἐμὸν τόδʼ· ἐν ἡϲυχαί-
   ᾳ βάϲει βάϲιν ἅρμοϲαι—
Οι. ἰώ μοί μοι.
Αν. γεραὸν ἐϲ χέρα ϲῶμα ϲὸν
   προκλίναϲ φιλίαν ἐμάν.

Οι. ὤμοι δύϲφρονοϲ ἄταϲ.
Χο. ὦ τλάμων, ὅτε νῦν χαλᾷϲ,
   αὔδαϲον, τίϲ ἔφυϲ βροτῶν;
   τίϲ ὁ πολύπονοϲ ἄγῃ; τίνʼ ἂν
   ϲοῦ πατρίδʼ ἐκπυθοίμαν;
Οι.
ἐπ.
ὦ ξένοι, ἀπόπολιϲ· ἀλλὰ μή—
Χο. τί τόδʼ ἀπεννέπειϲ, γέρον;
Οι. μὴ μή μʼ ἀνέρῃ τίϲ εἰ-
   μι, μηδʼ ἐξετάϲῃϲ πέρα ματεύων.
Χο.    τί δέ;
Οι. δεινὰ φύϲιϲ.
Χο. αὔδα.
Οι. τέκνον, ὤμοι, τί γεγώνω;
Χο. τίνοϲ εἶ ϲπέρματοϲ, ⟨ὦ⟩
   ξένε, φώνει, πατρόθεν;
Οι. ὤμοι ἐγώ, τί πάθω, τέκνον ἐμόν;
Χο. λέγʼ, ἐπείπερ ἐπʼ ἔϲχατα βαίνειϲ.
Οι. ἀλλʼ ἐρῶ· οὐ γὰρ ἔχω κατακρυφάν.
Χο. μακρὰ μέλλεται· ἀλλὰ τάχυνε.
Οι.    Λαΐου ἴϲτε τινʼ—
Χο. ὤ· ἰοὺ ἰού.
Οι.    τό τε Λαβδακιδᾶν γένοϲ;
Χο. ὦ Ζεῦ.
Οι.    ἄθλιον Οἰδιπόδαν;
Χο. ϲὺ γὰρ ὅδʼ εἶ;
Οι. δέοϲ ἴϲχετε μηδέν ὅϲʼ αὐδῶ.
Χο.    ἰὼ ὢ ὤ.
Οι. δύϲμοροϲ.
Χο. ὢ ὤ.
Οι. θύγατερ, τί ποτʼ αὐτίκα κύρϲει;
Χο. ἔξω πόρϲω βαίνετε χώραϲ.
Οι. ἃ δʼ ὑπέϲχεο ποῖ καταθήϲειϲ;
Χο. οὐδενὶ μοιριδία τίϲιϲ ἔρχεται
   ὧν προπάθῃ τὸ τίνειν· ἀπάτα δʼ ἀπά-
   ταιϲ ἑτέραιϲ ἑτέρα παραβαλλόμέ-

   να πόνον, οὐ χάριν, ἀντιδίδωϲιν ἔ-
   χειν. ϲὺ δὲ τῶνδʼ ἑδράνων πάλιν ἔκτοποϲ
   αὖθιϲ ἄφορμοϲ ἐμᾶϲ χθονὸϲ ἔκθορε,
   μή τι πέρα χρέοϲ
   ἐμᾷ πόλει προϲάψῃϲ.
Αν. ὦ ξένοι αἰδόφρονεϲ,
   ἀλλʼ ἐπεὶ γεραὸν πατέρα
   τόνδʼ ἐμὸν οὐκ ἀνέτλατʼ ἔργων
   ἀκόντων ἀίοντεϲ αὐδάν,
   ἀλλʼ ἐμὲ τὰν μελέαν, ἱκετεύομεν,
   ὦ ξένοι, οἰκτίραθʼ, ἃ
   πατρὸϲ ὑπὲρ τοῦ τλάμονοϲ ἄντομαι,
   ἄντομαι οὐκ ἀλαοῖϲ προϲορωμένα
   ὄμμα ϲὸν ὄμμαϲιν, ὥϲ τιϲ ἀφʼ αἵματοϲ
   ὑμετέρου προφανεῖϲα, τὸν ἄθλιον
   αἰδοῦϲ κῦρϲαι· ἐν ὑμῖν ὡϲ θεῷ
   κείμεθα τλάμονεϲ· ἀλλʼ ἴτε, νεύϲατε
   τὰν ἀδόκητον χάριν,
   πρόϲ ϲʼ ὅ τι ϲοι φίλον οἴκοθεν ἄντομαι,
   ἢ τέκνον, ἢ λέχοϲ, ἢ χρέοϲ, ἢ θεόϲ.
   οὐ γὰρ ἴδοιϲ ἂν ἀθρῶν βροτὸν ὅϲτιϲ ἄν,
   εἰ θεὸϲ ἄγοι,
   ἐκφυγεῖν δύναιτο.
Χο. ἀλλʼ ἴϲθι, τέκνον Οἰδίπου, ϲέ τʼ ἐξ ἴϲου
   οἰκτίρομεν καὶ τόνδε ϲυμφορᾶϲ χάριν·
   τὰ δʼ ἐκ θεῶν τρέμοντεϲ οὐ ϲθένοιμεν ἂν
   φωνεῖν πέρα τῶν πρὸϲ ϲὲ νῦν εἰρημένων.
Οι. τί δῆτα δόξηϲ, ἢ τί κληδόνοϲ καλῆϲ
   μάτην ῥεούϲηϲ ὠφέλημα γίγνεται,
   εἰ τάϲ γʼ Ἀθήναϲ φαϲὶ θεοϲεβεϲτάταϲ
   εἶναι, μόναϲ δὲ τὸν κακούμενον ξένον
   ϲῴζειν οἵαϲ τε καὶ μόναϲ ἀρκεῖν ἔχειν;
   κἄμοιγε ποῦ ταῦτʼ ἐϲτίν, οἵτινεϲ βάθρων
   ἐκ τῶνδέ μʼ ἐξάραντεϲ εἶτʼ ἐλαύνετε,
   ὄνομα μόνον δείϲαντεϲ; οὐ γὰρ δὴ τό γε
   ϲῶμʼ οὐδὲ τἄργα τἄμʼ· ἐπεὶ τά γʼ ἔργα με
   πεπονθότʼ ἴϲθι μᾶλλον ἢ δεδρακότα,
   εἴ ϲοι τὰ μητρὸϲ καὶ πατρὸϲ χρείη λέγειν,

   ὧν οὕνεκʼ ἐκφοβῇ με· τοῦτʼ ἐγὼ καλῶϲ
   ἔξοιδα. καίτοι πῶϲ ἐγὼ κακὸϲ φύϲιν,
   ὅϲτιϲ παθὼν μὲν ἀντέδρων, ὥϲτʼ εἰ φρονῶν
   ἔπραϲϲον, οὐδʼ ἂν ὧδʼ ἐγιγνόμην κακόϲ;
   νῦν δʼ οὐδὲν εἰδὼϲ ἱκόμην ἵνʼ ἱκόμην,
   ὑφʼ ὧν δʼ ἔπαϲχον, εἰδότων ἀπωλλύμην.
ἀνθʼ ὧν ἱκνοῦμαι πρὸϲ θεῶν ὑμᾶϲ, ξένοι,
   ὥϲπερ με κἀνεϲτήϲαθʼ ὧδε ϲώϲατε,
   καὶ μὴ θεοὺϲ τιμῶντεϲ εἶτα τοὺϲ θεοὺϲ
   ποιεῖϲθʼ ἀμαυροὺϲ μηδαμῶϲ· ἡγεῖϲθε δὲ
   βλέπειν μὲν αὐτοὺϲ πρὸϲ τὸν εὐϲεβῆ βροτῶν,
   βλέπειν δὲ πρὸϲ τοὺϲ δυϲϲεβεῖϲ, φυγὴν δέ του
   μήπω γενέϲθαι φωτὸϲ ἀνοϲίου ποτέ.
   ξὺν οἷϲ ϲὺ μὴ κάλυπτε τὰϲ εὐδαίμοναϲ
   ἔργοιϲ Ἀθήναϲ ἀνοϲίοιϲ ὑπηρετῶν.
   ἀλλʼ ὥϲπερ ἔλαβεϲ τὸν ἱκέτην ἐχέγγυον,
   ῥύου με κἀκφύλαϲϲε· μηδέ μου κάρα
   τὸ δυϲπρόϲοπτον εἰϲορῶν ἀτιμάϲῃϲ.
   ἥκω γὰρ ἱερὸϲ εὐϲεβήϲ τε καὶ φέρων
   ὄνηϲιν ἀϲτοῖϲ τοῖϲδʼ· ὅταν δʼ ὁ κύριοϲ
   παρῇ τιϲ, ὑμῶν ὅϲτιϲ ἐϲτὶν ἡγεμών,
   τότʼ εἰϲακούων πάντʼ ἐπιϲτήϲῃ· τὰ δὲ
   μεταξὺ τούτου μηδαμῶϲ γίγνου κακόϲ.
Χο. ταρβεῖν μέν, ὦ γεραιέ, τἀνθυμήματα
   πολλή ̓ϲτʼ ἀνάγκη τἀπὸ ϲοῦ· λόγοιϲι γὰρ
   οὐκ ὠνόμαϲται βραχέϲι. τοὺϲ δὲ τῆϲδε γῆϲ
   ἄνακταϲ ἀρκεῖ ταῦτά μοι διειδέναι.
Οι. καὶ ποῦ ̓ϲθʼ ὁ κραίνων τῆϲδε τῆϲ χώραϲ, ξένοι;
Χο. πατρῷον ἄϲτυ γῆϲ ἔχει· ϲκοπὸϲ δέ νιν,
   ὃϲ κἀμὲ δεῦρʼ ἔπεμψεν, οἴχεται ϲτελῶν.
Οι. ἦ καὶ δοκεῖτε τοῦ τυφλοῦ τινʼ ἐντροπὴν
   ἢ φροντίδʼ ἕξειν, αὐτὸν ὥϲτʼ ἐλθεῖν πέλαϲ;
Χο. καὶ κάρθʼ, ὅταν περ τοὔνομʼ αἴϲθηται τὸ ϲόν.
Οι. τίϲ δʼ ἔεθʼ ὁ κείνῳ τοῦτο τοὔποϲ ἀγγελῶν;
Χο. μακρὰ κέλευθϲ· πολλὰ δʼ ἐμπόρων ἔπη
   φιλεῖ πλανᾶϲθαι, τῶν ἐκεῖνοϲ ἀίων,
   θἀρϲει, παρέϲται. πολὺ γάρ, ὦ γέρον, τὸ ϲὸν
   ὄνομα διήκει πάνταϲ, ὥϲτε κεἰ βραδὺϲ
   εὕδει, κλυών ϲου δεῦρʼ ἀφίξεται ταχύϲ.

Οι. ἀλλʼ εὐτυχὴϲ ἵκοιτο τῇ θ̓ αὑτοῦ πόλει
   ἐμοί τε· τίϲ γὰρ ἐϲθλὸϲ οὐχ αὑτῷ φίλοϲ;
Αν. ὦ Ζεῦ, τί λέξω; ποῖ φρενῶν ἔλθω, πάτερ;
Οι.    τί δʼ ἔϲτι, τέκνον Ἀντιγόνη;
Αν. γυναῖχʼ ὁρῶ
   ϲτείχουϲαν ἡμῶν ἆϲϲον, Αἰτναίαϲ ἐπὶ
   πώλου βεβῶϲαν· κρατὶ δ̓ ἡλιοϲτερὴϲ
   κυνῆ πρόϲωπα Θεϲϲαλίϲ νιν ἀμπέχει.
   τί φωνῶ;
   ἆρʼ ἔϲτιν; ἆρʼ οὐκ ἔϲτιν; ἦ γνώμη πλανᾷ;
   καὶ φημὶ κἀπόφημι κοὐκ ἔχω τί φῶ.
   τάλαινα,
   οὐκ ἔϲτιν ἄλλη. φαιδρὰ γοῦν ἀπʼ ὀμμάτων
   ϲαίνει με προϲτείχουϲα· ϲημαίνει δʼ ὅτι
   μόνηϲ τόδʼ ἐϲτί, δῆλον, Ἰϲμήνηϲ κάρα.
Οι.    πῶϲ εἶπαϲ, ὦ παῖ;
Αν. παῖδα ϲήν, ἐμὴν δʼ ὁρᾶν
   ὅμαιμον· αὐδῇ δʼ αὐτίκʼ ἔξεϲτιν μαθεῖν.
ΙϹΜΗΝΗ ὦ διϲϲὰ πατρὸϲ καὶ καϲιγνήτηϲ ἐμοὶ
   ἥδιϲτα προϲφωνήμαθʼ, ὡϲ ὑμᾶϲ μόλιϲ
   εὐροῦϲα λύπῃ δεύτερον μόλιϲ βλέπω.
Οι.    ὦ τέκνον, ἥκειϲ;
Ιϲ. ὦ πάτερ δύϲμορφʼ ὁρᾶν.
Οι.    τέκνον, πέφηναϲ;
Ιϲ. οὐκ ἄνευ μόχθου γʼ ἐμοῦ.
Οι.    πρόϲψαυϲον, ὦ παῖ.
Ιϲ. θιγγάνω δυοῖν ὁμοῦ.
Οι.    ὦ ϲπέρμʼ ὅμαιμον.
Ιϲ. ὦ δυϲάθλιαι τροφαί.
Οι.    ἦ τῆϲδε κἀμοῦ;
Ιϲ. δυϲμόρου τʼ ἐμοῦ τρίτηϲ.
Οι.    τέκνον, τί δʼ ἦλθεϲ;
Ιϲ. ϲῇ, πάτερ, προμηθίᾳ.
Οι.    πότερα πόθοιϲι;
Ιϲ. καὶ λόγων γʼ αὐτάγγελοϲ,
   ξὺν ᾧπερ εἶχον οἰκετῶν πιϲτῷ μόνῳ.

Οι. οἱ δʼ αὐθόμαιμοι ποῦ νεανίαι πονεῖν;
Ιε. εἴϲʼ οὗπέρ εἰϲι· δεινὰ τἀν κείνοιϲ τανῦν.
Οι. ὢ πάντʼ ἐκείνω τοῖϲ ἐν Αἰγύπτῳ νόμοιϲ
   φύϲιν κατεικαϲθέντε καὶ βίου τροφάϲ·
   ἐκεῖ γὰρ οἱ μὲν ἄρϲενεϲ κατὰ ϲτέγαϲ
   θακοῦϲιν ἱϲτουργοῦντεϲ, αἱ δὲ ϲύννομοι
   τἄξω βίου τροφεῖα πορϲύνουϲʼ ἀεί.
   ϲφῷν δʼ, ὦ τέκνʼ, οὓϲ μὲν εἰκὸϲ ἦν πονεῖν τάδε,
   κατʼ οἶκον οἰκουροῦϲιν ὥϲτε παρθένοι,
   ϲφὼ δʼ ἀντʼ ἐκείνοιν τἀμὰ δυϲτήνου κακά
   ὑπερπονεῖτον. ἣ μὲν ἐξ ὃτου νέαϲ
   τροφῆϲ ἔληξε καὶ κατίϲχυϲεν δέμαϲ,
   ἀεὶ μεθʼ ἡμῶν δύϲμοροϲ πλανωμένη,
   γερονταγωγεῖ, πολλὰ μὲν κατʼ ἀγρίαν
   ὕλην ἄϲιτοϲ νηλίπουϲ τʼ ἀλωμένη,
   πολλοίϲι δʼ ὄμβροιϲ ἡλίου τε καύμαϲι
   μοχθοῦϲα τλήμων δεύτερʼ ἡγεῖται τὰ τῆϲ
   οἴκοι διαίτηϲ, εἰ πατὴρ τροφὴν ἔχοι.
   ϲὺ δʼ, ὦ τέκνον, πρόϲθεν μὲν ἐξίκου πατρὶ
   μαντεῖʼ ἄγουϲα πάντα, Καδμείων λάθρᾳ,
   ἃ τοῦδʼ ἐχρήϲθη ϲώματοϲ, φύλαξ δέ μοι
   πιϲτὴ κατέϲτηϲ, γῆϲ ὅτʼ ἐξηλαυνόμην·
   νῦν δʼ αὖ τίνʼ ἥκειϲ μῦθον, Ἰϲμήνη, πατρὶ
   φέρουϲα; τίϲ ϲʼ ἐξῆρεν οἴκοθεν ϲτόλοϲ;
   ἥκειϲ γὰρ οὐ κενή γε, τοῦτʼ ἐγὼ ϲαφῶϲ
   ἔξοιδα· μή που δεῖμʼ ἐμοὶ φέρουϲά τι;
Ιϲ. ἐγὼ τὰ μὲν παθήμαθʼ ἅπαθον, πάτερ,
   ζητοῦϲα τὴν ϲὴν ποῦ κατοικοίηϲ τροφήν,
   παρεῖϲʼ ἐάϲω. δὶϲ γὰρ οὐχὶ βούλομαι
   πονοῦϲά τʼ ἀλγεῖν καὶ λέγουϲʼ αὖθιϲ πάλιν.
   ἃ δʼ ἀμφὶ τοῖν ϲοῖν δυϲμόροιν παίδοιν κακὰ
   νῦν ἐϲτι, ταῦτα ϲημανοῦϲʼ ἐλήλυθα.
   πρὶν μὲν γὰρ αὐτοῖϲ ἤρεϲεν Κρέοντί τε
   θρόνουϲ ἐᾶϲθαι μηδὲ χραίνεϲθαι πόλιν,
   λόγῳ ϲκοποῦϲι τὴν πάλαι γένουϲ φθοράν,
   οἵα κατέϲχε τὸν ϲὸν ἄθλιον δόμον·
   νῦν δʼ ἐκ θεῶν του κἀξ ἀλειτηροῦ φρενὸϲ
   εἰϲῆλθε τοῖν τριϲαθλίοιν ἔριϲ κακή,
   ἀρχῆϲ λαβέϲθαι καὶ κράτουϲ τυραννικοῦ.

   χὠ μὲν νεάζων καὶ χρόνῳ μείων γεγὼϲ
   τὸν πρόϲθε γεννηθέντα Πολυνείκη θρόνων
   ἀποϲτερίϲκει κἀξελήλακεν πάτραϲ.
   ὁ δʼ, ὡϲ καθʼ ἡμᾶϲ ἐϲθʼ ὁ πληθύων λόγοϲ,
   τὸ κοῖλον Ἄργοϲ βὰϲ φυγάϲ, προϲλαμβάνει
   κῆδόϲ τε καινὸν καὶ ξυναϲπιϲτὰϲ φίλουϲ,
   ὡϲ αὐτίκʼ αὐτὸϲ ἢ τὸ Καδμείων πέδον
   τιμῇ καθέξων, ἢ πρὸϲ οὐρανὸν βιβῶν.
   ταῦτʼ οὐκ ἀριθμόϲ ἐϲτιν, ὦ πάτερ, λόγων,
   ἀλλʼ ἔργα δεινά· τοὺϲ δὲ ϲοὺϲ ὅπῃ θεοὶ
   πόνουϲ κατοικτιοῦϲιν οὐκ ἔχω μαθεῖν.
Οι. ἤδη γὰρ ἔϲχεϲ ἐλπίδʼ ὡϲ ἐμοῦ θεοὺϲ
   ὤραν τινʼ ἕξειν, ὥϲτε ϲωθῆναί ποτε;
Ιϲ. ἔγωγε τοῖϲ νῦν, ὦ πάτερ, μαντεύμαϲιν.
Οι. ποίοιϲι τούτοιϲ; τί δὲ τεθέϲπιϲται, τέκνον;
Ιϲ. ϲὲ τοῖϲ ἐκεῖ ζητητὸν ἀνθρώποιϲ ποτὲ
   θανόντʼ ἔϲεϲθαι ζῶντά τʼ εὐϲοίαϲ χάριν.
Οι. τίϲ δ̓ ἂν τοιοῦδʼ ὑπʼ ἀνδρὸϲ εὖ πράξειεν ἄν;
Ιϲ. ἐν ϲοὶ τὰ κείνων φαϲὶ γίγνεϲθαι κράτη.
Οι. ὅτʼ οὐκέτʼ εἰμί, τηνικαῦτ ἄρʼ εἴμʼ ἀνήρ;
Ιϲ. νῦν γὰρ θεοί ϲʼ ὀρθοῦϲι, πρόϲθε δʼ ὤλλυϲαν.
Οι. γέροντα δʼ ὀρθοῦν φλαῦρον ὃϲ νέοϲ πέϲῃ.
Ιϲ. καὶ μὴν Κρέοντά γʼ ἴϲθι ϲοι τούτων χάριν
   ἥξοντα βαιοῦ κοὐχὶ μυρίου χρόνου.
Οι. ὅπωϲ τί δράϲῃ, θύγατερ; ἑρμήνευέ μοι.
Ιϲ. ὥϲ ϲʼ ἄγχι γῆϲ ϲτήϲωϲι Καδμείαϲ, ὅπωϲ
   κρατῶϲι μὲν ϲοῦ, γῆϲ δὲ μὴ ̓μβαίνῃϲ ὅρων.
Οι. ἡ δʼ ὠφέληϲιϲ τίϲ θύραϲι κειμένου;
Ιϲ. κείνοιϲ ὁ τύμβοϲ δυϲτυχῶν ὁ ϲὸϲ βαρύϲ.
Οι. κἄνευ θεοῦ τιϲ τοῦτό γʼ ἂν γνώμῃ μάθοι.
Ιϲ. τούτου χάριν τοίνυν ϲε προϲθέϲθαι πέλαϲ
   χώραϲ θέλουϲι, μηδʼ ἵνʼ ἂν ϲαυτοῦ κρατοῖϲ.
Οι. ἦ καὶ καταϲκιῶϲι Θηβαίᾳ κόνει;
Ιϲ. ἀλλʼ οὐκ ἐᾷ τοὔμφυλον αἷμά γʼ, ὦ πάτερ.
Οι. οὐκ ἆρʼ ἐμοῦ γε μὴ κρατήϲωϲίν ποτε.
Ιϲ. ἔϲται ποτʼ ἆρα τοῦτο Καδμείοιϲ βάροϲ.
Οι. ποίαϲ φανείϲηϲ, ὦ τέκνον, ϲυναλλαγῆϲ;

Ιϲ. τῆϲ ϲῆϲ ὑπʼ ὀργῆϲ, ϲοῖϲ ὅταν ϲτῶϲιν τάφοιϲ.
Οι. ἃ δʼ ἐννέπειϲ, κλυοῦϲα τοῦ λέγειϲ, τέκνον;
Ιϲ. ἀνδρῶν θεωρῶν Δελφικῆϲ ἀφ̓ ἑϲτίαϲ.
Οι. καὶ ταῦτʼ ἐφ̓ ἡμῖν Φοῖβοϲ εἰρηκὼϲ κυρεῖ;
Ιϲ. ὥϲ φαϲιν οἱ μολόντεϲ ἐϲ Θήβηϲ πέδον.
Οι. παίδων τιϲ οὖν ἤκουϲε τῶν ἐμῶν τάδε;
Ιϲ. ἄμφω γʼ ὁμοίωϲ, κἀξεπίϲταϲθον καλῶϲ.
Οι. κᾆθʼ οἱ κάκιϲτοι τῶνδʼ ἀκούϲαντεϲ πάροϲ
   τοὐμοῦ πόθου προὔθεντο τὴν τυραννίδα;
Ιϲ. ἀλγῶ κλύουϲα ταῦτʼ ἐγώ, φέρω δʼ ὅμωϲ.
Οι. ἀλλʼ οἱ θεοί ϲφιν μήτε τὴν πεπρωμένην
   ἔριν καταϲβέϲειαν, ἐν δʼ ἐμοὶ τέλοϲ
   αὐτοῖν γένοιτο τήϲδε τῆϲ μάχηϲ πέρι,
   ἧϲ νῦν ἔχονται κἀπαναίρονται δόρυ·
   ὡϲ οὔτʼ ἂν ὃϲ νῦν ϲκῆπτρα καὶ θρόνουϲ ἔχει
   μείνειεν, οὔτʼ ἂν οὑξεληλυθὼϲ πάλιν
   ἔλθοι ποτʼ αὖθιϲ· οἵ γε τὸν φύϲαντʼ ἐμὲ
   οὕτωϲ ἀτίμωϲ πατρίδοϲ ἐξωθούμενον
   οὐκ ἔϲχον οὐδʼ ἤμυναν, ἀλλʼ ἀνάϲτατοϲ
   αὐτοῖν ἐπέμφθην κἀξεκηρύχθην φυγάϲ.
   εἴποιϲ ἂν ὡϲ θέλοντι τοῦτʼ ἐμοὶ τότε
   πόλιϲ τὸ δῶρον εἰκότωϲ κατῄνεϲεν;
   οὐ δῆτʼ, ἐπεί τοι τὴν μὲν αὐτίχʼ ἡμέραν,
   ὁπηνίκʼ ἔζει θυμόϲ, ἥδιϲτον δέ μοι
   τὸ κατθανεῖν ἦν καὶ τὸ λευϲθῆναι πέτροιϲ,
   οὐδεὶϲ ἔρωτʼ ἐϲ τόνδʼ ἐφαίνετʼ ὠφελῶν·
   χρόνῳ δʼ, ὅτʼ ἤδη πᾶϲ ὁ μόχθοϲ ἦν πέπων,
   κἀμάνθανον τὸν θυμὸν ἐκδραμόντα μοι
   μείζω κολαϲτὴν τῶν πρὶν ἡμαρτημένων,
   τὸ τηνίκʼ ἤδη τοῦτο μὲν πόλιϲ βίᾳ
   ἤλαυνέ μʼ ἐκ γῆϲ χρόνιον, οἱ δʼ ἐπωφελεῖν,
   οἱ τοῦ πατρόϲ, τῷ πατρὶ δυνάμενοι, τὸ δρᾶν
   οὐκ ἠθέληϲαν, ἀλλʼ ἔπουϲ ϲμικροῦ χάριν
   φυγάϲ ϲφιν ἔξω πτωχὸϲ ἠλώμην ἀεί·
   ἐκ ταῖνδε δʼ, οὔϲαιν παρθένοιν, ὅϲον φύϲιϲ
   δίδωϲιν αὐταῖν, καὶ τροφὰϲ ἔχω βίου
   καὶ γῆϲ ἄδειαν καὶ γένουϲ ἐπάρκεϲιν·
   τὼ δʼ ἀντὶ τοῦ φύϲαντοϲ εἱλέϲθην θρόνουϲ
   καί ϲκῆπτρα κραίνειν καὶ τυραννεύειν χθονόϲ.

   ἀλλʼ οὔ τι μὴ λάχωϲι τοῦδε ϲυμμάχου,
   οὐδέ ϲφιν ἀρχῆϲ τῆϲδε Καδμείαϲ ποτὲ
   ὄνηϲιϲ ἥξει· τοῦτʼ ἐγᾦδα, τῆϲδέ τε
   μαντεῖʼ ἀκούων, ϲυννοῶν τε θέϲφατα
   παλαίφαθʼ ἁμοὶ Φοῖβοϲ ἤνυϲέν ποτε.
πρὸϲ ταῦτα καὶ Κρέοντα πεμπόντων ἐμοῦ
   μαϲτῆρα, κεἴ τιϲ ἄλλοϲ ἐν πόλει ϲθένει.
   ἐὰν γὰρ ὑμεῖϲ, ὦ ξένοι, θέλητʼ ἐμοὶ
   ϲὺν ταῖϲδε ταῖϲ ϲεμναῖϲι δημούχοιϲ θεαῖϲ
   ἀλκὴν ποεῖϲθαι, τῇδε μὲν πόλει μέγαν
   ϲωτῆρʼ ἀρεῖϲθε, τοῖϲ δʼ ἐμοῖϲ ἐχθροῖϲ πόνουϲ.
Χο. ἐπάξιοϲ μέν, Οἰδίπουϲ, κατοικτίϲαι,
   αὐτόϲ τε παῖδέϲ θʼ αἵδʼ· ἐπεὶ δὲ τῆϲδε γῆϲ
   ϲωτῆρα ϲαυτὸν τῷδʼ ἐπεμβάλλειϲ λόγῳ,
   παραινέϲαι ϲοι βούλομαι τὰ ϲύμφορα.
Οι. ὦ φίλταθʼ, ὡϲ νῦν πᾶν τελοῦντι προξένει.
Χο. θοῦ νῦν καθαρμὸν τῶνδε δαιμόνων, ἐφʼ ἃϲ
   τὸ πρῶτον ἵκου καὶ κατέϲτειψαϲ πέδον.
Οι. τρόποιϲι ποίοιϲ; ὦ ξένοι, διδάϲκετε.
Χο. πρῶτον μὲν ἱερὰϲ ἐξ ἀειρύτου χοὰϲ
   κρήνηϲ ἐνεγκοῦ, διʼ ὁϲίων χειρῶν θιγών.
Οι. ὅταν δὲ τοῦτο χεῦμʼ ἀκήρατον λάβω;
Χο. κρατῆρέϲ εἰϲιν, ἀνδρὸϲ εὔχειροϲ τέχνη,
   ὧν κρᾶτʼ ἔρεψον καὶ λαβὰϲ ἀμφιϲτόμουϲ.
Οι. θαλλοῖϲιν, ἢ κρόκαιϲιν, ἢ ποίῳ τρόπῳ;
Χο. οἰὸϲ νεώρουϲ νεοπόκῳ μαλλῷ λαβών.
Οι. εἶἑν· τὸ δʼ ἔνθεν ποῖ τελευτῆϲαί με χρή;
Χο. χοὰϲ χέαϲθαι ϲτάντα πρὸϲ πρώτην ἕω.
Οι. ἦ τοῖϲδε κρωϲϲοῖϲ οἷϲ λέγειϲ χέω τάδε;
Χο. τριϲϲάϲ γε πηγάϲ· τὸν τελευταῖον δʼ ὅλον—
Οι. τοῦ τόνδε πλήϲαϲ; προϲδίδαϲκε καὶ τόδε.
Χο. ὕδατοϲ, μελίϲϲηϲ· μηδὲ προϲφέρειν μέθυ.
Οι. ὅταν δὲ τούτων γῆ μελάμφυλλοϲ τύχῃ;
Χο. τρὶϲ ἐννέʼ αὐτῇ κλῶναϲ ἐξ ἀμφοῖν χεροῖν
   τιθεὶϲ ἐλαίαϲ τάϲδʼ ἐπεύχεϲθαι λιτάϲ—
Οι. τούτων ἀκοῦϲαι βούλομαι· μέγιϲτα γάρ.
Χο. ὥϲ ϲφαϲ καλοῦμεν Εὐμενίδαϲ, ἐξ εὐμενῶν

   ϲτέρνων δέχεϲθαι τὸν ἱκέτην ϲωτηρίουϲ
   αἰτοῦ ϲύ τʼ αὐτὸϲ κεἴ τιϲ ἄλλοϲ ἀντὶ ϲοῦ,
   ἄπυϲτα φωνῶν μηδὲ μηκύνων βοήν.
   ἔπειτʼ ἀφέρπειν ἄϲτροφοϲ. καὶ ταῦτά ϲοι
   δράϲαντι θαρϲῶν ἂν παραϲταίην ἐγώ,
   ἄλλωϲ δὲ δειμαίνοιμʼ ἄν, ὦ ξένʼ, ἀμφὶ ϲοί.
Οι. ὦ παῖδε, κλύετον τῶνδε προϲχώρων ξένων;
Ιϲ. ἠκούϲαμέν τε χὤ τι δεῖ πρόϲταϲϲε δρᾶν.
Οι. ἐμοὶ μὲν οὐχ ὁδωτά· λείπομαι γὰρ ἐν
   τῷ μὴ δύναϲθαι μηδʼ ὁρᾶν, δυοῖν κακοῖν·
   ϲφῷν δʼ ἡτέρα μολοῦϲα πραξάτω τάδε.
   ἀρκεῖν γὰρ οἶμαι κἀντὶ μυρίων μίαν
   ψυχὴν τάδʼ ἐκτίνουϲαν, ἢν εὔνουϲ παρῇ.
   ἀλλʼ ἐν τάχει τι πράϲϲετον· μόνον δέ με
   μὴ λείπετʼ. οὐ γὰρ ἂν ϲθένοι τοὐμὸν δέμαϲ
   ἐρῆμον ἕρπειν οὐδʼ ὑφηγητοῦ δίχα.
Ιϲ. ἀλλʼ εἶμʼ ἐγὼ τελοῦϲα· τὸν τόπον δʼ ἵνα
   χρἤϲται μʼ ὑπουργεῖν, τοῦτο βούλομαι μαθεῖν.
Χο. τοὐκεῖθεν ἄλϲουϲ, ὦ ξένη, τοῦδʼ. ἢν δέ του
   ϲπάνιν τινʼ ἴϲχῃϲ, ἔϲτʼ ἔποικοϲ, ὃϲ φράϲει.
Ιϲ. χωροῖμʼ ἂν ἐϲ τόδʼ- Ἀντιγόνη, ϲὺ δʼ ἐνθάδε
   φύλαϲϲε πατέρα τόνδε· τοῖϲ τεκοῦϲι γὰρ
οὐδʼ εἰ πονῇ τιϲ, δεῖ πόνου μνήμην ἔχειν.
Χο.
[ϲτρ. α
δεινὸν μὲν τὸ πάλαι κείμενον ἤδη κακόν, ὦ ξεῖνʼ, ἐπεγείρειν·
   ὅμωϲ δʼ ἔραμαι πυθέϲθαι—
Οι. τί τοῦτο;
Χο. τᾶϲ δειλαίαϲ ἀπόρου φανείϲαϲ
   ἀλγηδόνοϲ, ᾇ ξυνέϲταϲ.
Οι. μὴ πρὸϲ ξενίαϲ ἀνοίξῃϲ
   τᾶϲ ϲᾶϲ ἃ πέπονθʼ ἀναιδῶϲ.
Χο. τό τοι πολὺ καὶ μηδαμὰ λῆγον
   χρῇζω, ξεῖνʼ, ὀρθὸν ἄκουϲμʼ ἀκοῦϲαι.
Οι. ὤμοι.
Χο. ϲτέρξον, ἱκετεύω.

Οι. φεῦ φεῦ.
Χο. πείθου· κἀγὼ γὰρ ὅϲον ϲὺ προϲχρῄζειϲ.
Οι.
[ἀντ. α
ἤνεγκον κακότατʼ, ὦ ξένοι, ἤνεγκον ἑκὼν μέν, θεὸϲ ἴϲτω·
   τούτων δʼ αὐθαίρετον οὐδέν.
Χο. ἀλλʼ ἐϲ τί;
Οι. κακᾷ μʼ εὐνᾷ πόλιϲ οὐδὲν ἴδριν
   γάμων ἐνέδηϲεν ἄτᾳ.
Χο. ἦ μητρόθεν, ὡϲ ἀκούω,
   δυϲώνυμα λέκτρʼ ἐπλήϲω;
Οι. ὤμοι, θάνατοϲ μὲν τάδʼ ἀκούειν,
   ὦ ξεῖνʼ· αὗται δὲ δύʼ ἐξ ἐμοῦ ⟨μὲν⟩—
Χο. πῶϲ φήϲ;
Οι. παῖδε, δύο δʼ ἄτα—
Χο. ὦ Ζεῦ.
Οι. ματρὸϲ κοινᾶϲ ἀπέβλαϲτον ὠδῖνοϲ.
Χο.
[ϲτρ. β
ϲοί γʼ ἆρʼ ἀπόγονοί τʼ εἰϲὶ καί—
Οι. κοιναί γε πατρὸϲ ἀδελφεαί.
Χο.    ἰώ.
Οι. ἰὼ δῆτα μυ–
   ρίων γʼ ἐπιϲτροφαὶ κακῶν.
Χο.    ἔπαθεϲ—
Οι. ἔπαθον ἄλαϲτʼ ἔχειν.
Χο.    ἔρεξαϲ—
Οι. οὐκ ἔρβξα.
Χο. τί γάρ;
Οι. ἐδεξάμην
   δῶρον, ὃ μήποτʼ ἐγὼ ταλακάρδιοϲ
   ἐπωφελήϲαϲ ὄφελον ἐξελέϲθαι.
Χο.
[ἀντ. β
δύϲτανε, τί γάρ; ἔθου φόνον—
Οι. τί τοῦτο; τί δʼ ἐθέλειϲ μαθεῖν;

Χο.    πατρόϲ;
Οι. παπαῖ, δευτέραν
ἔπαιϲαϲ, ἐπὶ νόϲῳ νόϲον.
Χο.    ἔκανεϲ—
Οι. ἔκανον. ἔχει δέ μοι—
Χο.    τί τοῦτο;
Οι. πρὸϲ δίκαϲ τι.
Χο. τί γάρ;
Οι. ἐγὼ φράϲω·
   ἄτᾳ ἁλὸϲ ἐφόνευϲʼ ἀπό τʼ ὤλεϲα,
   νόμῳ δὲ καθαρόϲ· ἄιδριϲ ἐϲ τόδʼ ἦλθον.
Χο. καὶ μὴν ἄναξ ὅδʼ ἡμὶν Αἰγέωϲ γόνοϲ
   Θηϲεὺϲ κατʼ ὀμφὴν ϲὴν ἀποϲταλεὶϲ πάρα.
ΘΗϹΕΥϹ πολλῶν ἀκούων ἔν τε τῷ πάροϲ χρόνῳ
   τὰϲ αἱματηρὰϲ ὀμμάτων διαφθορὰϲ
   ἔγνωκά ϲʼ, ὦ παῖ Λαΐου, τανῦν θʼ ὁδοῖϲ
   ἐν ταῖϲδε λεύϲϲων μᾶλλον ἐξεπίϲταμαι.
   ϲκευή τε γάρ ϲε καὶ τὸ δύϲτηνον κάρα
   δηλοῦτον ἡμῖν ὄνθʼ ὃϲ εἶ, καί ϲʼ οἰκτίϲαϲ
   θέλω ̓περέϲθαι, δύϲμορʼ Οἰδίπουϲ, τίνα
   πόλεωϲ ἐπέϲτηϲ προϲτροπὴν ἐμοῦ τʼ ἔχων,
   αὐτόϲ τε χἠ ϲὴ δύϲμοροϲ παραϲτάτιϲ.
   δίδαϲκε· δεινὴν γάρ τινʼ ἂν πρᾶξιν τύχοιϲ
   λέξαϲ ὁποίαϲ ἐξαφιϲταίμην ἐγώ·
   ὡϲ οἶδά γʼ αὐτὸϲ ὡϲ ἐπαιδεύθην ξένοϲ,
   ὥϲπερ ϲύ, χὠϲ εἷϲ πλεῖϲτʼ ἀνὴρ ἐπὶ ξένηϲ
   ἤθληϲα κινδυνεύματʼ ἐν τὠμῷ κάρᾳ,
   ὥϲτε ξένον γʼ ἂν οὐδένʼ ὄνθʼ, ὥϲπερ ϲὺ νῦν,
   ὑπεκτραποίμην μὴ οὐ ϲυνεκϲῴζειν· ἐπεὶ
   ἔξοιδʼ ἀνὴρ ὢν χὤτι τῆϲ εἰϲ αὔριον
   οὐδὲν πλέον μοι ϲοῦ μέτεϲτιν ἡμέραϲ.
Οι. Θηϲεῦ, τὸ ϲὸν γενναῖον ἐν ϲμικρῷ λόγῳ
   παρῆκεν ὥϲτε βραχέʼ ἐμοὶ δεῖϲθαι φράϲαι.
   ϲὺ γάρ μʼ ὅϲ εἰμι κἀφʼ ὅτου πατρὸϲ γεγὼϲ
   καὶ γῆϲ ὁποίαϲ ἦλθον, εἰρηκὼϲ κυρεῖϲ·
   ὥϲτʼ ἐϲτί μοι τὸ λοιπὸν οὐδὲν ἄλλο πλὴν
   εἰπεῖν ἃ χρῄζω, χὠ λόγοϲ διοίχεται.

Θη. τοῦτ' αὐτὸ νῦν δίδαϲχ', ὅπωϲ ἂν ἐκμάθω.
Οι. δώϲων ἱκάνω τοὐμὸν ἄθλιον δέμαϲ
   ϲοί, δῶρον οὐ ϲπουδαῖον εἰϲ ὄψιν· τὰ δὲ
   κέρδη παρʼ αὐτοῦ κρείϲϲονʼ ἢ μορφὴ καλή.
Θη. ποῖον δὲ κέρδοϲ ἀξιοῖϲ ἥκειν φέρων;
Οι. χρόνῳ μάθοιϲ ἄν, οὐχὶ τῷ παρόντι που.
Θη. ποίῳ γὰρ ἡ ϲὴ προϲφορὰ δηλώϲεται;
Οι. ὅταν θάνω ʼγὼ καὶ ϲύ μου ταφεὺϲ γένῃ.
Θη. τὰ λοίϲθιʼ αἰτῇ τοῦ βίου, τὰ δʼ ἐν μέϲῳ
   ἢ λῆϲτιν ἴϲχειϲ ἢ διʼ οὐδενὸϲ ποιῇ.
Οι. ἐνταῦθα γάρ μοι κεῖνα ϲυγκομίζεται.
Θη. ἀλλ' ἐν βραχεῖ δὴ τήνδε μʼ ἐξαιτῇ χάριν.
Οι. ὅρα γε μήν· οὐ ϲμικρόϲ, οὔχ, ἁγὼν ὅδε.
Θη. πότερα τὰ τῶν ϲῶν ἐκγόνων ἢ τοῦ λέγειϲ;
Οι. κεῖνοι βαδίζειν κεῖϲʼ ἀναγκάϲουϲί με.
Θη. ἀλλʼ εἰ θέλοντά γʼ, οὐδὲ ϲοὶ φεύγειν καλόν.
Οι. ἀλλʼ οὐδ', ὅτ' αὐτὸϲ ἤθελον, παρίεϲαν.
Θη. ὦ μῶρε, θυμὸϲ δʼ ἐν κακοῖϲ οὐ ξύμφορον.
Οι. ὅταν μάθῃϲ μου, νουθέτει, τανῦν δʼ ἔα.
Θη. δίδαϲκ'. ἄνευ γνώμηϲ γὰρ οὔ με χρὴ ψέγειν.
Οι. πέπονθα, Θηϲεῦ, δεινὰ πρὸϲ κακοῖϲ κακά.
Θη. ἦ τὴν παλαιὰν ξυμφορὰν γένουϲ ἐρεῖϲ;
Οι. οὐ δῆτ· ἐπεὶ πᾶϲ τοῦτό γʼ Ἑλλήνων θροεῖ.
Θη. τί γὰρ τὸ μεῖζον ἢ κατʼ ἄνθρωπον νοϲεῖϲ;
Οι. οὕτωϲ ἔχει μοι· γῆϲ ἐμῆϲ ἀπηλάθην
   πρὸϲ τῶν ἐμαυτοῦ ϲπερμάτων· ἔϲτιν δέ μοι
   πάλιν κατελθεῖν μήποθʼ, ὡϲ πατροκτόνῳ.
Θη. πῶϲ δῆτά ϲʼ ἂν πεμψαίαθʼ, ὥϲτʼ οἰκεῖν δίχα;
Οι. τὸ θεῖον αὐτοὺϲ ἐξαναγκάϲει ϲτόμα.
Θη. ποῖον πάθοϲ δείϲανταϲ ἐκ χρηϲτηρίων;
Οι. ὅτι ϲφ' ἀνάγκη τῇδε πληγῆναι χθονί.
Θη. καὶ πῶϲ γένοιτʼ ἂν τἀμὰ κἀκ κείνων πικρά;
Οι. ὦ φίλτατ' Αἰγέωϲ παῖ, μόνοιϲ οὐ γίγνεται
   θεοῖϲι γῆραϲ οὐδὲ κατθανεῖν ποτε,
   τὰ δʼ ἄλλα ϲυγχεῖ πάνθʼ ὁ παγκρατὴϲ χρόνοϲ.
   φθίνει μὲν ἰϲχὺϲ γῆϲ, φθίνει δὲ ϲώματοϲ,
   θνῄϲκει δὲ πίϲτιϲ, βλαϲτάνει δʼ ἀπιϲτία,

   καὶ πνεῦμα ταὐτὸν οὔποτʼ οὔτʼ ἐν ἀνδράϲιν
   φίλοιϲ βέβηκεν οὔτε πρὸϲ πόλιν πόλει.
   τοῖϲ μὲν γὰρ ἤδη, τοῖϲ δʼ ἐν ὑϲτέρῳ χρόνῳ
   τὰ τερπνὰ πικρὰ γίγνεται καὖθιϲ φίλα.
   καὶ ταῖϲι Θήβαιϲ εἰ τανῦν εὐημερεῖ
   καλῶϲ τὰ πρὸϲ ϲέ, μυρίαϲ ὁ μυρίοϲ
   χρόνοϲ τεκνοῦται νύκταϲ ἡμέραϲ τʼ ἰών,
   ἐν αἷϲ τὰ νῦν ξύμφωνα δεξιώματα
   δόρει διαϲκεδῶϲιν ἐκ ϲμικροῦ λόγου·
   ἵνʼ οὑμὸϲ εὕδων καὶ κεκρυμμένοϲ νέκυϲ
   ψυχρόϲ ποτʼ αὐτῶν θερμὸν αἷμα πίεται,
   εἰ Ζεὺϲ ἔτι Ζεὺϲ χὠ Διὸϲ Φοῖβοϲ ϲαφήϲ.
   ἀλλʼ οὐ γὰρ αὐδᾶν ἡδὺ τἀκίνητʼ ἔπη,
   ἔα μʼ ἐν οἷϲιν ἠρξάμην, τὸ ϲὸν μόνον
   πιϲτὸν φυλάϲϲων· κοὔποτʼ Οἰδίπουν ἐρεῖϲ
   ἀχρεῖον οἰκητῆρα δέξαϲθαι τόπων
   τῶν ἐνθάδʼ, εἴπερ μὴ θεοὶ ψεύδουϲί με.
Χο. ἄναξ, πάλαι καὶ ταῦτα καὶ τοιαῦτʼ ἔπη
   γῇ τῇδʼ ὅδʼ ἁνὴρ ὡϲ τελῶν ἐφαίνετο.
Θη. τίϲ δήτ' ἂν ἀνδρὸϲ εὐμένειαν ἐκβάλοι
   τοιοῦδ', ὅτῳ πρῶτον μὲν ἡ δορύξενοϲ
   κοινὴ παρʼ ἡμῖν αἰέν ἐϲτιν ἑϲτία;
   ἔπειτα δʼ ἰκέτηϲ δαιμόνων ἀφιγμένοϲ
   γῇ τῇδε κἀμοὶ δαϲμὸν οὐ ϲμικρὸν τίνει.
   ἁγὼ ϲέβαϲ θεὶϲ οὔποτʼ ἐκβαλῶ χάριν
   τὴν τοῦδε, χώρᾳ δʼ ἔμπολιν κατοικιῶ.
εἰ δ' ἐνθάδ' ἡδὺ τῷ ξένῳ μίμνειν, ϲέ νιν
   τάξω φυλάϲϲειν, εἴτ' ἐμοῦ ϲτείχειν μέτα.
   τί δ' ἡδὺ τούτων, Οἰδίπουϲ, δίδωμί ϲοι
   κρίναντι χρῆϲθαι· τῇδε γὰρ ξυνοίϲομαι.
Οι. ὦ Ζεῦ, διδοίηϲ τοῖϲι τοιούτοιϲιν εὖ.
Θη. τί δῆτα χρῄζειϲ; ἦ δόμουϲ ϲτείχειν ἐμούϲ;
Οι. εἴ μοι θέμιϲ γʼ ἦν. ἀλλʼ ὁ χῶρόϲ ἐϲθʼ ὅδε—
Θη. ἐν ᾧ τί πράξειϲ; οὐ γὰρ ἀντιϲτήϲομαι.
Οι. ἐν ᾧ κρατήϲω τῶν ἔμʼ ἐκβεβληκότων.
Θη. μέγ' ἂν λέγοιϲ δώρημα τῆϲ ξυνουϲίαϲ.
Οι. εἰ ϲοί γʼ ἅπερ φὴϲ ἐμμενεῖ τελοῦντί μοι.
Θη. θάρϲει τὸ τοῦδέ γʼ ἀνδρόϲ· οὔ ϲε μὴ προδῶ.
Οι. οὔτοι ϲʼ ὑφʼ ὅρκου γʼ ὡϲ κακὸν πιϲτώϲομαι.

Θη. οὔκουν πέρα γʼ ἂν οὐδὲν ἢ λόγῳ φέροιϲ.
Οι.    πῶϲ οὖν ποήϲειϲ;
Θη. τοῦ μάλιϲτʼ ὄκνοϲ ϲʼ ἔχει;
Οι.    ἥξουϲιν ἄνδρεϲ—
Θη. ἀλλὰ τοῖϲδʼ ἔϲται μέλον.
Οι.    ὅρα με λείπων—
Θη. μὴ δίδαϲχ' ἃ χρή με δρᾶν.
Οι.    ὀκνοῦντʼ ἀνάγκη—
Θη. τοὐμὸν οὐκ ὀκνεῖ κέαρ.
Οι.    οὐκ οἶϲθʼ ἀπειλὰϲ—
Θη. οἶδʼ ἐγώ ϲε μή τινα
   ἐνθένδʼ ἀπάξοντʼ ἄνδρα πρὸϲ βίαν ἐμοῦ.
   [πολλαὶ δʼ ἀπειλαὶ πολλὰ δὴ μάτην ἔπη
   θυμῷ κατηπείληϲαν· ἀλλʼ ὁ νοῦϲ ὅταν
   αὑτοῦ γένηται, φροῦδα τἀπειλήματα.]
   κείνοιϲ δʼ ἴϲωϲ κεἰ δείνʼ ἐπερρώϲθη λέγειν
   τῆϲ ϲῆϲ ἀγωγῆϲ, οἶδʼ ἐγώ, φανήϲεται
   μακρὸν τὸ δεῦρο πέλαγοϲ οὐδὲ πλώϲιμον.
   θαρϲεῖν μὲν οὖν ἔγωγε κἄνευ τῆϲ ἐμῆϲ
   γνώμηϲ ἐπαινῶ, Φοῖβοϲ εἰ προὔπεμψέ ϲε·
   ὅμωϲ δὲ κἀμοῦ μὴ παρόντοϲ οἶδʼ ὅτι
   τοὐμὸν φυλάξει ϲʼ ὄνομα μὴ πάϲχειν κακῶϲ.
Χο.
[ϲτρ. α
εὐίππου, ξένε, τᾶϲδε χώ-
   ραϲ ἵκου τὰ κράτιϲτα γᾶϲ ἔπαυλα,
   τὸν ἀργῆτα Κολωνόν, ἔνθʼ
   ἁ λίγεια μινύρεται
   θαμίζουϲα μάλιϲτ' ἀη-
   δὼν χλωραῖϲ ὑπὸ βάϲϲαιϲ,
   τὸν οἰνωπὸν ἔχουϲα κιϲ-
   ϲὸν καὶ τὰν ἄβατον θεοῦ
   φυλλάδα μυριόκαρπον ἀνήλιον
   ἀνήνεμόν τε πάντων
   χειμώνων· ἵνʼ ὁ βακχιώ-
   ταϲ ἀεὶ Διόνυϲοϲ ἐμβατεύει

   θείαιϲ ἀμφιπολῶν τιθήναιϲ.
[ἀντ. α
   θάλλει δʼ οὐρανίαϲ ὑπʼ ἄ-
   χναϲ ὁ καλλίβοτρυϲ κατʼ ἦμαρ αἰεὶ
   νάρκιϲϲοϲ, μεγάλαιν θεαῖν
   ἀρχαῖον ϲτεφάνωμʼ, ὅ τε
   χρυϲαυγὴϲ κρόκοϲ· οὐδʼ ἄυ-
   πνοι κρῆναι μινύθουϲιν
   Κηφιϲοῦ νομάδεϲ ῥεέ-
   θρων, ἀλλʼ αἰὲν ἐπʼ ἤματι
   ὠκυτόκοϲ πεδίων ἐπινίϲεται
   ἀκηράτῳ ξὺν ὄμβρῳ
   ϲτερνούχου χθονόϲ· οὐδὲ Μου-
   ϲᾶν χοροί νιν ἀπεϲτύγηϲαν, οὐδʼ αὖθʼ
   ἁ χρυϲάνιοϲ Ἀφροδίτα.
[ϲτρ. β
   ἔϲτιν δ' οἷον ἐγὼ γᾶϲ Ἀϲίαϲ οὐκ ἐπακούω,
   οὐδ' ἐν τᾷ μεγάλᾳ Δωρίδι νάϲῳ Πέλοποϲ πώποτε βλαϲτὸν
   φύτευμʼ ἀχείρωτον αὐτοποιόν,
   ἐγχέων φόβημα δαΐων,
   ὃ τᾷδε θάλλει μέγιϲτα χώρᾳ,
   γλαυκᾶϲ παιδοτρόφου φύλλον ἐλαίαϲ.
   τὸ μέν τιϲ οὐ νεαρὸϲ οὐδὲ γήρᾳ
   ϲυνναίων ἁλιώϲει χερὶ πέρϲαϲ·
   ὁ δʼ αἰὲν ὁρῶν κύκλοϲ
   λεύϲϲει νιν Μορίου Διὸϲ
   χἀ γλαυκῶπιϲ Ἀθάνα.
[ἀντ. β
   ἄλλον δʼ αἶνον ἔχω ματροπόλει τᾷδε κράτιϲτον,
   δῶρον τοῦ μεγάλου δαίμονοϲ, εἰπεῖν, ⟨χθονὸϲ⟩ αὔχημα μέγιϲτον,
   εὔιππον, εὔπωλον, εὐθάλαϲϲον.
   ὦ παῖ Κρόνου, ϲὺ γάρ νιν ἐϲ
   τόδ' εἷϲαϲ αὔχημʼ, ἄναξ Ποϲειδάν,
   ἵπποιϲιν τὸν ἀκεϲτῆρα χαλινὸν
   πρώταιϲι ταῖϲδε κτίϲαϲ ἀγυιαῖϲ.
   ἁ δʼ εὐήρετμοϲ ἔκπαγλα χοροῖϲιν
   παραπετομένα πλάτα
   θρῴϲκει τᾶν ἑκατομπόδων
   Νηρῄδων ἀκόλουθοϲ.

Αν. ὦ πλεῖϲτ' ἐπαίνοιϲ εὐλογούμενον πέδον,
   νῦν ϲοὶ τὰ λαμπρὰ ταῦτα δεῖ φαίνειν ἔπη.
Οι.    τί δ' ἔϲτιν, ὦ παῖ, καινόν;
Αν. ἆϲϲον ἔρχεται
   Κρέων ὅδʼ ἡμῖν οὐκ ἄνευ πομπῶν, πάτερ.
Οι. ὦ φίλτατοι γέροντεϲ, ἐξ ὑμῶν ἐμοὶ
   φαίνοιτʼ ἂν ἤδη τέρμα τῆϲ ϲωτηρίαϲ.
Χο. θάρϲει, παρέϲται· καὶ γὰρ εἰ γέρων ἐγώ,
   τὸ τῆϲδε χώραϲ οὐ γεγήρακε ϲθένοϲ.
ΚΡΕΩΝ ἄνδρεϲ χθονὸϲ τῆϲδʼ εὐγενεῖϲ οἰκήτορεϲ,
   ὁρῶ τινʼ ὑμᾶϲ ὀμμάτων εἰληφόταϲ
   φόβον νεώρη τῆϲ ἐμῆϲ ἐπειϲόδου·
   ὃν μήτʼ ὀκνεῖτε μήτʼ ἀφῆτʼ ἔποϲ κακόν.
   ἥκω γὰρ οὐχ ὡϲ δρᾶν τι βουληθείϲ, ἐπεὶ
   γέρων μέν εἰμι, πρὸϲ πόλιν δʼ ἐπίϲταμαι
   ϲθένουϲαν ἥκων, εἴ τινʼ Ἑλλάδοϲ, μέγα.
   ἀλλʼ ἄνδρα τόνδε τηλικόϲδʼ ἀπεϲτάλην
   πείϲων ἕπεϲθαι πρὸϲ τὸ Καδμείων πέδον,
   οὐκ ἐξ ἑνὸϲ ϲτείλαντοϲ, ἀλλʼ ἀϲτῶν ὑπὸ
   πάντων κελευϲθείϲ, οὕνεχ' ἧκέ μοι γένει
   τὰ τοῦδε πενθεῖν πήματʼ εἰϲ πλεῖϲτον πόλεωϲ.
ἀλλʼ, ὦ ταλαίπωρʼ Οἰδίπουϲ, κλυὼν ἐμοῦ
   ἱκοῦ πρὸϲ οἴκουϲ. πᾶϲ ϲε Καδμείων λεὼϲ
   καλεῖ δικαίωϲ, ἐκ δὲ τῶν μάλιϲτʼ ἐγώ·
   [ὅϲῳπερ, εἰ μὴ πλεῖϲτον ἀνθρώπων ἔφυν]
   μάλιϲτα δʼ ἀλγῶ τοῖϲι ϲοῖϲ κακοῖϲ, γέρον,
   ὁρῶν ϲε τὸν δύϲτηνον ὄντα μὲν ξένον,
   ἀεὶ δʼ ἀλήτην κἀπὶ προϲπόλου μιᾶϲ
   βιοϲτερῆ χωροῦντα, τὴν ἐγὼ τάλαϲ
   οὐκ ἄν ποτʼ ἐϲ τοϲοῦτον αἰκίαϲ πεϲεῖν
   ἔδοξʼ, ὅϲον πέπτωκεν ἥδε δύϲμοροϲ,
   ἀεί ϲε κηδεύουϲα καὶ τὸ ϲὸν κάρα
   πτωχῷ διαίτῃ, τηλικοῦτοϲ, οὐ γάμων
   ἔμπειροϲ, ἀλλὰ τοὐπιόντοϲ ἁρπάϲαι.
ἆρʼ ἄθλιον τοὔνειδοϲ, ὢ τάλαϲ ἐγώ,
   ὠνείδιϲʼ ἐϲ ϲὲ κἀμὲ καὶ τὸ πᾶν γένοϲ;

   ἀλλ' οὐ γὰρ ἔϲτι τἀμφανῆ κρύπτειν, ϲὺ νῦν
   πρὸϲ θεῶν πατρῴων, Οἰδίπουϲ, πειϲθεὶϲ ἐμοὶ
   †κρύψον† θελήϲαϲ ἄϲτυ καὶ δόμουϲ μολεῖν
   τοὺϲ ϲοὺϲ πατρῴουϲ, τήνδε τὴν πόλιν φίλωϲ
   εἰπών· ἐπαξία γάρ· ἡ δʼ οἴκοι πλέον
   δίκῃ ϲέβοιτʼ ἄν, οὖϲα ϲὴ πάλαι τροφόϲ.
Οι. ὦ πάντα τολμῶν κἀπὸ παντὸϲ ἂν φέρων
   λόγου δικαίου μηχάνημα ποικίλον,
   τί ταῦτα πειρᾷ κἀμὲ δεύτερον θέλειϲ
   ἑλεῖν, ἐν οἷϲ μάλιϲτʼ ἂν ἀλγοίην ἁλούϲ;
   πρόϲθεν τε γάρ με τοῖϲιν οἰκείοιϲ κακοῖϲ
   νοϲοῦνθʼ, ὅτʼ ἦν μοι τέρψιϲ ἐκπεϲεῖν χθονόϲ,
   οὐκ ἤθελεϲ θέλοντι προϲθέϲθαι χάριν,
   ἀλλʼ ἡνίκʼ ἤδη μεϲτὸϲ ἦ θυμούμενοϲ,
   καὶ τοὐν δόμοιϲιν ἦν διαιτᾶϲθαι γλυκύ,
   τότʼ ἐξεώθειϲ κἀξέβαλλεϲ, οὐδέ ϲοι
   τὸ ϲυγγενὲϲ τοῦτʼ οὐδαμῶϲ τότʼ ἦν φίλον·
   νῦν τ' αὖθιϲ, ἡνίκ' εἰϲορᾷϲ πόλιν τέ μοι
   ξυνοῦϲαν εὔνουν τήνδε καὶ γένοϲ τὸ πᾶν,
   πειρᾷ μεταϲπᾶν, ϲκληρὰ μαλθακῶϲ λέγων.
   καὶ τίϲ τοϲαύτη τέρψιϲ, ἄκονταϲ φιλεῖν;
   ὥϲπερ τιϲ εἴ ϲοι λιπαροῦντι μὲν τυχεῖν
   μηδὲν διδοίη μηδʼ ἐπαρκέϲαι θέλοι,
   πλήρη δ' ἔχοντι θυμὸν ὧν χρῄζοιϲ, τότε
   δωροῖθ', ὅτ' οὐδὲν ἡ χάριϲ χάριν φέροι·
   ἆρʼ ἂν ματαίου τῆϲδʼ ἂν ἡδονῆϲ τύχοιϲ;
   τοιαῦτα μέντοι καὶ ϲὺ προϲφέρειϲ ἐμοί,
   λόγῳ μὲν ἐϲθλά, τοῖϲι δʼ ἔργοιϲιν κακά.
   φράϲω δὲ καὶ τοῖϲδʼ, ὥϲ ϲε δηλώϲω κακόν.
   ἥκειϲ ἔμʼ ἄξων, οὐχ ἵνʼ ἐϲ δόμουϲ ἄγῃϲ,
   ἀλλʼ ὡϲ πάραυλον οἰκίϲῃϲ, πόλιϲ δέ ϲοι
   κακῶν ἄνατοϲ τῆϲδʼ ἀπαλλαχθῇ χθονόϲ.
   οὐκ ἔϲτι ϲοι ταῦτʼ, ἀλλά ϲοι τάδʼ ἔϲτʼ, ἐκεῖ
   χώραϲ ἀλάϲτωρ οὑμὸϲ ἐνναίων ἀεί·
   ἔϲτιν δὲ παιϲὶ τοῖϲ ἐμοῖϲι τῆϲ ἐμῆϲ
   χθονὸϲ λαχεῖν τοϲοῦτον, ἐνθανεῖν μόνον.
ἆρʼ οὐκ ἄμεινον ἢ ϲὺ τἀν Θήβαιϲ φρονῶ;
   πολλῷ γʼ, ὅϲῳπερ κἀκ ϲαφεϲτέρων κλύω,
   Φοίβου τε καὐτοῦ Ζηνόϲ, ὃϲ κείνου πατήρ.

   τὸ ϲὸν δʼ ἀφῖκται δεῦρʼ ὑπόβλητον ϲτόμα,
   πολλὴν ἔχον ϲτόμωϲιν· ἐν δὲ τῷ λέγειν
   κάκʼ ἂν λάβοιϲ τὰ πλείονʼ ἢ ϲωτήρια.
   ἀλλʼ οἶδα γάρ ϲε ταῦτα μὴ πείθων, ἴθι·
   ἡμᾶϲ δʼ ἔα ζῆν ἐνθάδʼ· οὐ γὰρ ἂν κακῶϲ
   οὐδʼ ὧδʼ ἔχοντεϲ ζῷμεν, εἰ τερποίμεθα.
Κρ. πότερα νομίζειϲ δυϲτυχεῖν ἔμʼ ἐϲ τὰ ϲά,
   ἢ ϲʼ ἐϲ τὰ ϲαυτοῦ μᾶλλον ἐν τῷ νῦν λόγῳ;
Οι. ἐμοὶ μέν ἐϲθ' ἥδιϲτον, εἰ ϲὺ μήτʼ ἐμὲ
   πείθειν οἷόϲ τʼ εἶ μήτε τούϲδε τοὺϲ πέλαϲ.
Κρ. ὦ δύϲμορ', οὐδὲ τῷ χρόνῳ φύϲαϲ φανῇ
   φρέναϲ ποτ', ἀλλὰ λῦμα τῷ γήρᾳ τρέφῃ;
Οι. γλώϲϲῃ ϲὺ δεινόϲ· ἄνδρα δʼ οὐδένʼ οἶδʼ ἐγὼ
   δίκαιον ὅϲτιϲ ἐξ ἅπαντοϲ εὖ λέγει.
Κρ. χωρὶϲ τό τʼ εἰπεῖν πολλὰ καὶ τὸ καίρια.
Οι. ὡϲ δὴ ϲὺ βραχέα, ταῦτα δʼ ἐν καιρῷ λέγειϲ.
Κρ. οὐ δῆθʼ ὅτῳ γε νοῦϲ ἴϲοϲ καὶ ϲοὶ πάρα.
Οι. ἄπελθʼ, ἐρῶ γὰρ καὶ πρὸ τῶνδε, μηδέ με
   φύλαϲϲ' ἐφορμῶν ἔνθα χρὴ ναίειν ἐμέ.
Κρ. μαρτύρομαι τούϲδʼ, οὐ ϲέ, πρὸϲ δὲ τοὺϲ φίλουϲ
   οἷʼ ἀνταμείβῃ ῥήματʼ· ἢν δʼ ἕλω ποτέ—
Οι. τίϲ δʼ ἄν με τῶνδε ϲυμμάχων ἕλοι βίᾳ;
Κρ. ἦ μὴν ϲὺ κἂνευ τοῦδε λυπηθεὶϲ ἔϲῃ.
Οι. ποίῳ ϲὺν ἔργῳ τοῦτʼ ἀπειλήϲαϲ ἔχειϲ;
Κρ. παίδοιν δυοῖν ϲοι τὴν μὲν ἀρτίωϲ ἐγὼ
   ξυναρπάϲαϲ ἔπεμψα, τὴν δʼ ἄξω τάχα.
Οι.    οἴμοι.
Κρ. τάχ' ἕξειϲ μᾶλλον οἰμώζειν τάδε.
Οι.    τὴν παῖδʼ ἔχειϲ;
Κρ. καὶ τήνδε γʼ οὐ μακροῦ χρόνου.
Οι. ἰὼ ξένοι. τί δράϲετʼ; ἦ προδώϲετε,
   κοὐκ ἐξελᾶτε τὸν ἀϲεβῆ τῆϲδε χθονόϲ;
Χο. χώρει, ξέν', ἔξω θᾶϲϲον· οὔτε γὰρ τανῦν
   δίκαια πράϲϲειϲ οὔτε πρόϲθεν εἴργαϲαι.
Κρ. ὑμῖν ἂν εἴη τήνδε καιρὸϲ ἐξάγειν
   ἄκουϲαν, εἰ θέλουϲα μὴ πορεύϲεται.
Αν. οἴμοι τάλαινα, ποῖ φύγω; ποίαν λάβω

   θεῶν ἄρηξιν ἢ βροτῶν;
Χο. τί δρᾷϲ, ξένε;
Κρ. οὐχ ἅψομαι τοῦδʼ ἀνδρόϲ, ἀλλὰ τῆϲ ἐμήϲ.
Οι.    ὦ γῆϲ ἄνακτεϲ.
Χο. ὦ ξένʼ, οὐ δίκαια δρᾷϲ.
Κρ.    δίκαια.
Χο. πῶϲ δίκαια;
Κρ. τοὺϲ ἐμοὺϲ ἄγω.
Οι.[
ϲτρ.
ἰὼ πόλιϲ.
Χο. τί δρᾷϲ, ὦ ξένʼ; οὐκ ἀφήϲειϲ; τάχʼ ἐϲ βάϲανον εἶ χερῶν.
Κρ.    εἴργου.
Χο. ϲοῦ μὲν οὔ, τάδε γε μωμένου.
Κρ. πόλει μαχῇ γάρ, εἴ τι πημανεῖϲ ἐμέ.
Οι.    οὐκ ἠγόρευον ταῦτʼ ἐγώ;
Χο. μέθεϲ χεροῖν
   τὴν παῖδα θᾶϲϲον.
Κρ. μὴ ̓πίταϲϲʼ ἃ μὴ κρατεῖϲ.
Χο.    χαλᾶν λέγω ϲοι.
Κρ. ϲοὶ δʼ ἔγωγʼ ὁδοιπορεῖν.
Χο. προβᾶθʼ ὧδε, βᾶτε βᾶτʼ, ἔντοποι.
   πόλιϲ ἐναίρεται, πόλιϲ ἐμά, ϲθένει.
   προβᾶθʼ ὧδέ μοι.
Αν. ἀφέλκομαι δύϲτηνοϲ, ὦ ξένοι ξένοι.
Οι.    ποῦ, τέκνον, εἶ μοι;
Αν. πρὸϲ βίαν πορεύομαι.
Οι.    ὄρεξον, ὦ παῖ, χεῖραϲ.
Αν. ἀλλʼ οὐδὲν ϲθένω.
Κρ.    οὐκ ἄξεθʼ ὑμεῖϲ;
Οι. ὢ τάλαϲ ἐγώ, τάλαϲ.
Κρ. οὔκουν ποτʼ ἐκ τούτοιν γε μὴ ϲκήπτροιν ἔτι
   ὁδοιπορήϲῃϲ· ἀλλʼ ἐπεὶ νικᾶν θέλειϲ
   πατρίδα τε τὴν ϲὴν καὶ φίλουϲ, ὑφʼ ὧν ἐγὼ
   ταχθεὶϲ τάδʼ ἔρδω, καὶ τύραννοϲ ὢν ὅμωϲ,
   νίκα. χρόνῳ γάρ, οἶδʼ ἐγώ, γνώϲῃ τάδε,
   o̔θούνεκʼ αὐτὸϲ αὐτὸν οὔτε νῦν καλὰ
   δρᾷϲ οὔτε πρόϲθεν εἰργάϲω, βίᾳ φίλων

   ὀργῇ χάριν δούϲ, ἥ ϲʼ ἀεὶ λυμαίνεται.
Χο.    ἐπίϲχεϲ αὐτοῦ, ξεῖνε.
Κρ. μὴ ψαύειν λέγω.
Χο. οὔτοι ϲʼ ἀφήϲω, τῶνδέ γʼ ἐϲτερημένοϲ.
Χρ. καὶ μεῖζον ἆρα ῥύϲιον πόλει τάχα
   θήϲειϲ· ἐφάψομαι γὰρ οὐ ταύταιν μόναιν.
Χο.    ἀλλʼ ἐϲ τί τρέψῃ;
Κρ. τόνδʼ ἀπάξομαι λαβών.
Χο.    δεινὸν λέγειϲ.
Κρ. καὶ τοῦτο νῦν πεπράξεται,
   ἢν μή μʼ ὁ κραίνων τῆϲδε γῆϲ ἀπειργάθῃ.
Οι. ὦ φθέγμʼ ἀναιδέϲ, ἦ ϲὺ γὰρ ψαύϲειϲ ἐμοῦ;
Κρ.    αὐδῶ ϲιωπᾶν.
Οι. μὴ γὰρ αἵδε δαίμονεϲ
   θεῖέν μʼ ἄφωνον τῆϲδε τῆϲ ἀρᾶϲ ἔτι,
   ὅϲ γʼ, ὦ κάκιϲτε, ψιλὸν ὄμμʼ ἀποϲπάϲαϲ
   πρὸϲ ὄμμαϲιν τοῖϲ πρόϲθεν ἐξοίχῃ βίᾳ.
   τοιγὰρ ϲὲ καὐτὸν καὶ γένοϲ τὸ ϲὸν θεῶν
   ὁ πάντα λεύϲϲων Ἥλιοϲ δοίη βίον
   τοιοῦτον οἷον κἀμὲ γηρᾶναί ποτε.
Κρ. ὁρᾶτε ταῦτα, τῆϲδε γῆϲ ἐγχώριοι;
Οι. o̔ρῶϲι κἀμὲ καὶ ϲέ, καὶ φρονοῦϲʼ ὅτι
   ἔργοιϲ πεπονθὼϲ ῥήμαϲίν ϲʼ ἀμύνομαι.
Κρ. οὔτοι καθέξω θυμόν, ἀλλʼ ἄξω βίᾳ
   κεἰ μοῦνόϲ εἰμι τόνδε κεἰ χρόνῳ βραδύϲ.
Οι.[
ἀντ.
ἰὼ τάλαϲ.
Χο. ὅϲον λῆμʼ ἔχων ἀφίκου, ξένʼ, εἰ τάδε δοκεῖϲ τελεῖν.
Κρ.    δοκῶ.
Χο. τάνδ' ἄρʼ οὐκέτι νέμω πόλιν.
Κρ. τοῖϲ τοι δικαίοιϲ χὠ βραχὺϲ νικᾷ μέγαν.
Οι.    ἀκούεθʼ οἷα φθέγγεται;
Χο. τά γ' οὐ τελεῖ,
   ⟨Ζεύϲ μοι ξυνίϲτω.⟩
Κρ. Ζεύϲ γʼ ἂν εἰδείη, ϲὺ δʼ οὔ.
Χο.    ἆρʼ οὐχ ὕβριϲ τάδʼ;
Κρ. ὕβριϲ; ἀλλʼ ἀνεκτέα.

Χο. ἰὼ πᾶϲ λεώϲ, ἰὼ γᾶϲ πρόμοι,
   μόλετε ϲὺν τάχει, μόλετʼ· ἐπεὶ πέραν
   περῶϲʼ ⟨οἵδε⟩ δή.
Θη. τίϲ ποθʼ ἡ βοή; τί τοὔργον; ἐκ τίνοϲ φόβου ποτὲ
   βουθυτοῦντά μʼ ἀμφὶ βωμὸν ἔϲχετʼ ἐναλίῳ θεῷ
   τοῦδ' ἐπιϲτάτῃ Κολωνοῦ; λέξαθʼ, ὡϲ εἰδῶ τὸ πᾶν,
   οὗ χάριν δεῦρʼ ᾖξα θᾶϲϲον ἢ καθʼ ἡδονὴν ποδόϲ.
Οι. ὦ φίλτατʼ, ἔγνων γὰρ τὸ προϲφώνημά ϲου,
   πέπονθα δεινὰ τοῦδʼ ὑπʼ ἀνδρὸϲ ἀρτίωϲ.
Θη. τὰ ποῖα ταῦτα; τίϲ δʼ ὁ πημήναϲ; λέγε.
Οι. Κρέων ὅδʼ, ὃν δέδορκαϲ, οἴχεται τέκνων
   ἀποϲπάϲαϲ μου τὴν μόνην ξυνωρίδα.
Θη.    πῶϲ εἶπαϲ;
Οι. οἷα καὶ πέπονθʼ ἀκήκοαϲ.
Θη. οὔκουν τιϲ ὡϲ τάχιϲτα προϲπόλων μολὼν
   πρὸϲ τούϲδε βωμοὺϲ πάντʼ ἀναγκάϲει λεὼν
   ἂνιππον ἱππότην τε θυμάτων ἄπο
   ϲπεύδειν ἀπὸ ῥυτῆροϲ, ἔνθα δίϲτομοι
   μάλιϲτα ϲυμβάλλουϲιν ἐμπόρων ὁδοί,
   ὡϲ μὴ παρέλθωϲʼ αἱ κόραι, γέλωϲ δʼ ἐγὼ
   ξένῳ γένωμαι τῷδε, χειρωθεὶϲ βίᾳ;
   ἴθ', ὡϲ ἄνωγα, ϲὺν τάχει. τοῦτον δʼ ἐγώ,
   εἰ μὲν δἰ ὀργῆϲ ἧκον, ἧϲ ὅδʼ ἄξιοϲ,
   ἄτρωτον οὐ μεθῆκʼ ἂν ἐξ ἐμῆϲ χερόϲ·
   νῦν δʼ οὕϲπερ αὐτὸϲ τοὺϲ νόμουϲ εἰϲῆλθ' ἔχων,
   τούτοιϲι κοὐκ ἄλλοιϲιν ἁρμοϲθήϲεται.
   οὐ γάρ ποτʼ ἔξει τήϲδε τῆϲ χώραϲ, πρὶν ἂν
   κείναϲ ἐναργεῖϲ δεῦρό μοι ϲτήϲῃϲ ἄγων·
   ἐπεὶ δέδρακαϲ οὔτʼ ἐμοῦ κατάξια
   οὔθ' ὧν πέφυκαϲ αὐτὸϲ οὔτε ϲῆϲ χθονόϲ,
   ὅϲτιϲ δίκαι' ἀϲκοῦϲαν εἰϲελθὼν πόλιν
   κἄνευ νόμου κραίνουϲαν οὐδέν, εἶτʼ ἀφεὶϲ
   τὰ τήϲδε τῆϲ γῆϲ κύριʼ ὧδʼ ἐπεϲπεϲὼν
   ἄγειϲ θʼ ἃ χρῄζειϲ καὶ παρίϲταϲαι βίᾳ·
   καί μοι πόλιν κένανδρον ἢ δούλην τινὰ
   ἔδοξαϲ εἶναι, κἄμʼ ἴϲον τῷ μηδενί.

καίτοι ϲε Θῆβαί γʼ οὐκ ἐπαίδευϲαν κακόν·
   οὐ γὰρ φιλοῦϲιν ἄνδραϲ ἐκδίκουϲ τρέφειν,
   οὐδ' ἄν ϲʼ ἐπαινέϲειαν, εἰ πυθοίατο
   ϲυλῶντα τἀμὰ καὶ τὰ τῶν θεῶν, βίᾳ
   ἄγοντα φωτῶν ἀθλίων ἱκτήρια.
   οὔκουν ἔγωγ' ἂν ϲῆϲ ἐπεμβαίνων χθονόϲ,
   οὐδ' εἰ τὰ πάντων εἶχον ἐνδικώτατα,
   ἂνευ γε τοῦ κραίνοντοϲ, ὅϲτιϲ ἦν, χθονὸϲ
   οὔθ' εἷλκον οὔτʼ ἂν ἦγον, ἀλλʼ ἠπιϲτάμην
   ξένον παρ' ἀϲτοῖϲ ὡϲ διαιτάϲθαι χρεών.
   ϲὺ δ' ἀξίαν οὐκ οὖϲαν αἰϲχύνειϲ πόλιν
   τὴν αὐτὸϲ αὐτοῦ, καί ϲʼ ὁ πληθύων χρόνοϲ
   γέρονθʼ ὁμοῦ τίθηϲι καὶ τοῦ νοῦ κενόν.
εἶπον μὲν οὖν καὶ πρόϲθεν, ἐννέπω δὲ νῦν,
   τὰϲ παῖδαϲ ὡϲ τάχιϲτα δεῦρʼ ἄγειν τινά,
   εἰ μὴ μέτοικοϲ τήϲδε τῆϲ χώραϲ θέλειϲ
   εἶναι βίᾳ τε κοὐχ ἐκών· καὶ ταῦτά ϲοι
   τοῦ νοῦ θʼ ὁμοίωϲ κἀπὸ τῆϲ γλώϲϲηϲ λέγω.
Χο. ὁρᾷϲ ἵνʼ ἥκειϲ, ὦ ξένʼ; ὡϲ ἀφʼ ὧν μὲν εἶ
   φαίνῃ δίκαιοϲ, δρῶν δʼ ἐφευρίϲκῃ κακά.
Κρ. ἐγὼ οὔτʼ ἄνανδρον τήνδε τὴν πόλιν λέγω,
   ὦ τέκνον Αἰγέωϲ, οὔτʼ ἄβουλον, ὡε ϲὺ φήϲ,
   τοὔργον τόδʼ ἐξέπραξα, γιγνώϲκων δʼ ὅτι
   οὐδείϲ ποτ' αὐτοῖϲ τῶν ἐμῶν ἄν ἐμπέϲοι
   ζῆλοϲ ξυναίμων, ὥϲτʼ ἐμοῦ τρέφειν βίᾳ.
   ᾔδη δʼ ὁθούνεκʼ ἄνδρα καὶ πατροκτόνον
   κἄναγνον οὐ δεξοίατʼ, οὐδʼ ὅτῳ γάμοι
   ξυνόντεϲ ηὑρέθηϲαν ἀνοϲιώτατοι.
   τοιοῦτον αὐτοῖϲ Ἄρεοϲ εὔβουλον πάγον
   ἐγὼ ξυνῄδη χθόνιον ὄνθʼ, ὃϲ οὐκ ἐᾷ
   τοιούϲδʼ ἀλήταϲ τῇδʼ ὁμοῦ ναίειν πόλει·
   ᾧ πίϲτιν ἴϲχων τήνδʼ ἐχειρούμην ἄγραν.
   καὶ ταῦτʼ ἂν οὐκ ἔπραϲϲον, εἰ μή μοι πικρὰϲ
   αὐτῷ τʼ ἀρὰϲ ἠρᾶτο καὶ τὠμῷ γένει·
   ἀνθʼ ὧν πεπονθὼϲ ἠξίουν τάδʼ ἀντιδρᾶν.
   [θυμοῦ γὰρ οὐδὲν γῆράϲ ἐϲτιν ἄλλο πλὴν
   θανεῖν· θανόντων δʼ οὐδὲν ἄλγοϲ ἅπτεται.]
πρὸϲ ταῦτα πράξειϲ οἷον ἂν θέλῃϲ· ἐπεὶ
   ἐρημία με, κεἰ δίκαιʼ ὅμωϲ λέγω,

   ϲμικρὸν τίθηϲι· πρὸϲ δὲ τὰϲ πράξειϲ ἔτι,
   καὶ τηλικόϲδʼ ὤν, ἀντιδρᾶν πειράϲομαι.
Οι. ὦ λῆμʼ ἀναιδέϲ, τοῦ καθυβρίζειν δοκεῖϲ,
   πότερον ἐμοῦ γέροντοϲ, ἢ ϲαυτοῦ, τόδε;
   ὅϲτιϲ φόνουϲ μοι καὶ γάμουϲ καὶ ϲυμφορὰϲ
   τοῦ ϲοῦ διῆκαϲ ϲτόματοϲ, ἃϲ ἐγὼ τάλαϲ
   ἤνεγκον ἄκων· θεοῖϲ γὰρ ἦν οὕτω φίλον,
   τάχ' ἄν τι μηνίουϲιν ἐϲ γένοϲ πάλαι.
   ἐπεὶ κατʼ αὐτόν γʼ οὐκ ἂν ἐξεύροιϲ ἐμὲ
   ἁμαρτίαϲ ὄνειδοϲ οὐδὲν ἀνθʼ ὅτου
   τάδʼ εἰϲ ἐμαυτὸν τοὺϲ ἐμούϲ θʼ ἡμάρτανον.
   ἐπεὶ δίδαξον, εἴ τι θέϲφατον πατρὶ
   χρηϲμοῖϲιν ἱκνεῖθʼ ὥϲτε πρὸϲ παίδων θανεῖν,
   πῶϲ ἂν δικαίωϲ τοῦτʼ ὀνειδίζοιϲ ἐμοί,
   ὃϲ οὔτε βλάϲταϲ πω γενεθλίουϲ πατρόϲ,
   οὐ μητρόϲ εἶχον, ἀλλʼ ἀγέννητοϲ τότʼ ἦ;
   εἰ δ' αὖ φανεὶϲ δύϲτηνοϲ, ὡϲ ἐγὼ ̓φάνην,
   ἐϲ χεῖραϲ ἦλθον πατρὶ καὶ κατέκτανον,
   μηδὲν ξυνιεὶϲ ὧν ἔδρων εἰϲ οὕϲ τʼ ἔδρων,
   πῶϲ ἂν τό γʼ ἆκον πρᾶγμʼ ἂν εἰκότωϲ ψέγοιϲ;
   μητρὸϲ δέ, τλῆμον, οὐκ ἐπαιϲχύνῃ γάμουϲ
   οὔϲηϲ ὁμαίμου ϲῆϲ μʼ ἀναγκάζων λέγειν
   οἵουϲ ἐρῶ τάχʼ· οὐ γὰρ οὖν ϲιγήϲομαι,
   ϲοῦ γʼ ἐϲ τόδʼ ἐξελθόντοϲ, ἀνόϲιον ϲτόμα.
   ἔτικτε γάρ μʼ ἔτικτεν, ὤμοι μοι κακῶν,
   οὐκ εἰδότʼ οὐκ εἰδυῖα, καὶ τεκοῦϲά με
   αὑτῆϲ ὄνειδοϲ παῖδαϲ ἐξέφυϲέ μοι.
   ἀλλʼ ἓν γὰρ οὖν ἔξοιδα, ϲὲ μὲν ἑκόντʼ ἐμὲ
   κείνην τε ταῦτα δυϲϲτομεῖν· ἐγὼ δέ νιν
   ἄκων τʼ ἔγημα, φθέγγομαί τʼ ἄκων τάδε.
   ἀλλʼ οὐ γὰρ οὔτʼ ἐν τοῖϲδʼ ἀκούϲομαι κακὸϲ
   γάμοιϲιν οὔθʼ οὓϲ αἰὲν ἐμφορεῖϲ ϲύ μοι
   φόνουϲ πατρῴουϲ ἐξονειδίζων πικρῶϲ.
   ἓν γάρ μʼ ἄμειψαι μοῦνον ὧν ϲʼ ἀνιϲτορῶ·
   εἴ τίϲ ϲε τὸν δίκαιον αὐτίκʼ ἐνθάδε
   κτείνοι παραϲτάϲ, πότερα πυνθάνοιʼ ἂν εἰ
   πατήρ ϲʼ ὀ καίνων, ἢ τίνοιʼ ἂν εὐθέωϲ;
   δοκῶ μέν, εἴπερ ζῆν φιλεῖϲ, τὸν αἴτιον
   τίνοιʼ ἄν, οὐδὲ τοὔνδικον περιβλέποιϲ.

   τοιαῦτα μέντοι καὐτὸϲ εἰϲέβην κακά,
   θεῶν ἀγόντων· ὥϲτʼ ἐγὼ οὐδὲ τὴν πατρὸϲ
   ψυχὴν ἂν οἶμαι ζῶϲαν ἀντειπεῖν ἐμοί.
   ϲὺ δʼ, εἶ γὰρ οὐ δίκαιοϲ, ἀλλʼ ἅπαν καλὸν
   λέγειν νομίζων, ῥητὸν ἄρρητόν τʼ ἔποϲ,
   τοιαῦτ' ὀνειδίζειϲ με τῶνδʼ ἐναντίον.
καί ϲοι τὸ Θηϲέωϲ ὄμμα θωπεῦϲαι φίλον,
   καί τὰϲ Ἀθήναϲ, ὡϲ κατῴκηνται καλῶϲ·
   κᾆθʼ ὧδʼ ἐπαινῶν πολλὰ τοῦδʼ ἐκλανθάνῃ,
   ὁθούνεκʼ εἴ τιϲ γῆ θεοὺϲ ἐπίϲταται
   τιμαῖϲ ϲεβίζειν, ἥδε τῷδʼ ὑπερφέρει,
   ἀφ' ἧϲ ϲὺ κλέψαϲ τὸν ἱκέτην γέροντʼ ἐμὲ
   αὐτόν τʼ ἐχειροῦ τὰϲ κόραϲ τʼ οἴχῃ λαβών.
   ἀνθʼ ὧν ἐγὼ νῦν τάϲδε τὰϲ θεὰϲ ἐμοὶ
   καλῶν ἱκνοῦμαι καὶ καταϲκήπτω λιταῖϲ
   ἐλθεῖν ἀρωγοὺϲ ξυμμάχουϲ θʼ, ἵνʼ ἐκμάθῃϲ
   οἵων ὐπʼ ἀνδρῶν ἥδε φρουρεῖται πόλιϲ.
Χο. ὁ ξεῖνοϲ, ὦναξ, χρηϲτόϲ· αἱ δὲ ϲυμφοραὶ
   αὐτοῦ πανώλειϲ, ἄξιαι δʼ ἀμυναθεῖν.
Θη. ἅλιϲ λόγων· ὡϲ οἱ μὲν ἐξηρπαϲμένοι
   ϲπεύδουϲιν, ἡμεῖϲ δʼ οἱ παθόντεϲ ἕϲταμεν.
Χρ. τί δῆτʼ ἀμαυρῷ φωτὶ προϲτάϲϲειϲ ποεῖν;
Θη. ὁδοῦ κατάρχειν τῆϲ ἐκεῖ, πομπὸν δʼ ἐμὲ
   κοὐκ ἄλλον ἕξειϲ ἐϲ τόδʼ· ὡϲ ἔξοιδά ϲε
   οὐ ψιλὸν οὐδʼ ἄϲκευον ἐϲ τοϲήνδʼ ὕβριν
   ἥκοντα τόλμηϲ τῆϲ παρεϲτώϲηϲ τανῦν,
   ἀλλʼ ἔϲθʼ ὅτῳ ϲὺ πιϲτὸϲ ὢν ἔδραϲ τάδε.
   ἃ δεῖ μʼ ἀθρῆϲαι, μηδὲ τήνδε τὴν πόλιν
   ἑνὸϲ ποῆϲαι φωτὸϲ ἀϲθενεϲτέραν.
   χώρει δʼ ἵνʼ, εἰ μὲν ἐν τόποιϲι τοῖϲδʼ ἔχειϲ
   τὰϲ παῖδαϲ ἡμῖν, αὐτὸϲ ἐκδείξῃϲ ἐμοί·
   εἰ δʼ ἐγκρατεῖϲ φεύγουϲιν, οὐδὲν δεῖ πονεῖν·
   ἄλλοι γὰρ οἱ ϲπεύϲοντεϲ, οὓϲ οὐ μή ποτε
   χώραϲ φυγόντεϲ τῆϲδʼ ἐπεύξωνται θεοῖϲ.
   ἀλλʼ ἐξυφηγοῦ· γνῶθι δʼ ὡϲ ἔχων ἔχῃ
   καί ϲʼ εἷλε θηρῶνθʼ ἡ τύχη· τὰ γὰρ δόλῳ
   τῷ μὴ δικαίῳ κτήματʼ οὐχὶ ϲῴζεται.

   νοεῖϲ τι τούτων, ἤ μάτην τὰ νῦν τέ ϲοι
   δοκεῖ λελέχθαι χὤτε ταῦτʼ ἐμηχανῶ;
Χρ. οὐδὲν ϲὺ μεμπτὸν ἐνθάδʼ ὢν ἐρεῖϲ ἐμοί·
   οἴκοι δὲ χἠμεῖϲ εἰϲόμεϲθʼ ἃ χρὴ ποεῖν.
Θη. χωρῶν ἀπείλει νῦν· ϲὺ δʼ ἡμίν, Οἰδίπουϲ,
   ἕκηλοϲ αὐτοῦ μίμνε, πιϲτωθεὶϲ ὅτι,
   ἢν μὴ θάνω ̓γὼ πρόϲθεν, οὐχὶ παύϲομαι
   πρὶν ἂν ϲε τῶν ϲῶν κύριον ϲτήεω τέκνων.
Οι. ὄναιο, Θηϲεῦ, τοῦ τε γενναίου χάριν
   καὶ τῆϲ πρὸϲ ἡμᾶϲ ἐνδίκου προμηθίαϲ.
Χο.
[ϲτρ. α
εἴην ὅθι δαΐων
   ἀνδρῶν τάχ' ἐπιϲτροφαὶ
   τὸν χαλκοβόαν Ἄρη
   μείξουϲιν, ἢ πρὸϲ Πυθίαιϲ
   ἢ λαμπάϲιν ἀκταῖϲ,
   οὗ πότνιαι ϲεμνὰ τιθηνοῦνται τέλη
   θνατοῖαν, ὧν καὶ χρυϲέα
   κλῂϲ ἐπὶ γλώϲϲᾳ βέβα-
   κε προϲπόλων Εὐμολπιδᾶν·
   ἔνθʼ οἶμαι τὸν ἐγρεμάχαν
   Θηϲέα καὶ τὰϲ διϲτόλουϲ
   ἀδμῆταϲ ἀδελφὰϲ
   αὐτάρκει τάχʼ ἐμμείξειν βοᾷ
   τούϲδʼ ἀνὰ χώρουϲ·
[ἀντ. α
   ἦ που τὸν ἐφέϲπερον
   πέτραϲ νιφάδοϲ πελῶϲʼ
   Οἰάτιδοϲ ἐκ νομοῦ
   πώλοιϲιν ἢ ῥιμφαρμάτοιϲ
   φεύγοντεϲ ἁμίλλαιϲ.
   ἁλώϲεται· δεινὸϲ ὁ προϲχώρων Ἄρηϲ,
   δεινὰ δὲ Θηϲειδᾶν ἀκμά.
   πᾶϲ γὰρ ἀϲτράπτει χαλι-
   νοϲ, πᾶϲα δʼ ὁρμᾶται †κατʼ
   ἀμπυκτήρια φάλαρα πώλων†
   ἄμβαϲιϲ, οἳ τὰν ἱππίαν

   τιμῶϲιν Ἀθάναν
   καὶ τὸν πόντιον γαιάοχον
   Ῥέαϲ φίλον υἱόν.
[ϲτρ. β
   ἔρδουϲιν ἢ μέλλουϲιν; ὡϲ
   προμνᾶταί τί μοι
   γνώμα τάχʼ ἀνδώϲειν
   τᾶν δεινὰ τλαϲᾶν, δεινὰ δʼ εὑ-
   ρουϲᾶν πρὸϲ αὐθαίμων πάθη.
   τελεῖ τελεῖ Ζεύϲ τι κατʼ ἦμαρ.
   μάντιϲ εἴμʼ ἐϲθλῶν ἀγώνων.
   εἴθʼ ἀελλαία ταχύρρωϲτοϲ πελειὰϲ
   αἰθερίαϲ νεφέλαϲ κύρϲαιμʼ ἄνωθʼ ἀγώνων
   αἰωρήϲαϲα τοὐμὸν ὄμμα.
[ἀντ. β
   ἰὼ θεῶν πάνταρχε παντ-
   όπτα Ζεῦ, πόροιϲ
   γᾶϲ τᾶϲδε δαμούχοιϲ
   ϲθένει ʼπινικείῳ τὸν εὔ-
   αγρον τελειῶϲαι λόχον,
   ϲεμνά τε παῖϲ Παλλὰϲ Ἀθάνα,
   καὶ τὸν ἀγρευτὰν Ἀπόλλω
   καὶ καϲιγνήταν πυκνοϲτίκτων ὀπαδὸν
   ὠκυπόδων ἐλάφων ϲτέργω διπλᾶϲ ἀρωγὰϲ
   μολεῖν γᾷ τᾷδε καὶ πολίταιϲ.
   ὦ ξεῖνʼ ἀλῆτα, τὸν ϲκοπὸν μὲν οὐκ ἐρεῖϲ
   ὡϲ ψευδόμαντιϲ· τὰϲ κόραϲ γὰρ εἰϲορῶ
   τάϲδʼ ἆϲϲον αὖθιϲ ὧδε προϲπολουμέναϲ.
Οι.    ποῦ ποῦ; τί φήϲ; πῶϲ εἶπαϲ;
Αν. ὦ πάτερ πάτερ,
   τίϲ ἂν θεῶν ϲοι τόνδʼ ἄριϲτον ἄνδρʼ ἰδεῖν
   δοίη, τὸν ἡμᾶϲ δεῦρο προϲπέμψαντά ϲοι;
Οι.    ὦ τέκνον, ἦ πάρεϲτον;
Αν. αἵδε γὰρ χέρεϲ
   Θηϲέωϲ ἔϲωϲαν φιλτάτων τʼ ὀπαόνων.
Οι. προϲέλθετʼ, ὦ παῖ, πατρί, καὶ τὸ μηδαμὰ
   ἐλπιϲθὲν ἥξειν ϲῶμα βαϲτάϲαι δότε.
Αν. αἰτεῖϲ ἃ τεύξῃ· ϲὺν πόθῳ γὰρ ἡ χάριϲ.

Οι.    ποῦ δῆτα, ποῦ ʼϲτον;
Αν. αἵδʼ ὁμου πελάζομεν.
Οι.    ὦ φίλτατʼ ἔρνη.
Αν. τῷ τεκόντι πᾶν φίλον.
Οι.    ὦ ϲκῆπτρα φωτόϲ—
Αν. δυϲμόρου γε δύϲμορα.
Οι. ἔχω τὰ φίλτατʼ, οὐδʼ ἔτʼ ἂν πανάθλιοϲ
   θανὼν ἂν εἴην ϲφῷν παρεϲτώϲαιν ἐμοί.
   ἐρείϲατʼ, ὦ παῖ, πλευρὸν ἀμφιδέξιον
   ἐμφύντε τῷ φύϲαντι, κἀναπαύϲατον
   τὸν πρόϲθʼ ἐρῆμον τοῦδε δυϲτήνου πλάνου.
   καί μοι τὰ πραχθέντʼ εἴπαθʼ ὡϲ βράχιϲτʼ, ἐπεὶ
   ταῖϲ τηλικαῖϲδε ϲμικρὸϲ ἐξαρκεῖ λόγοϲ.
Αν. ὅδʼ ἔϲθʼ ὁ ϲώϲαϲ· τοῦδε χρὴ κλύειν, πάτερ,
   οὗ κἄϲτι τοὔργον· τοὐμὸν ⟨ὧδʼ⟩ ἔϲται βραχύ.
Οι. ὦ ξεῖνε, μὴ θαύμαζε, πρὸϲ τὸ λιπαρὲϲ
   τέκνʼ εἰ φανέντʼ ἄελπτα μηκύνω λόγον.
   ἐπίϲταμαι γὰρ τήνδε τὴν ἐϲ τάϲδε μοι
   τέρψιν παρʼ ἄλλου μηδενὸϲ πεφαϲμένην.
   ϲὺ γάρ νιν ἐξέϲωϲαϲ, οὐκ ἄλλοϲ βροτῶν.
   καί ϲοι θεοὶ πόροιεν ὡϲ ἐγὼ θέλω,
   αὐτῷ τε καὶ γῇ τῇδʼ· ἐπεὶ τό γʼ εὐϲεβὲϲ
   μόνοιϲ παρʼ ὑμῖν ηὗρον ἀνθρώπων ἐγὼ
   καὶ τοὐπιεικὲϲ καὶ τὸ μὴ ψευδοϲτομεῖν.
   εἰδὼϲ δʼ ἀμύνω τοῖϲδε τοῖϲ λόγοιϲ τάδε.
   ἔχω γὰρ ἅχω διὰ ϲὲ κοὐκ ἄλλον βροτῶν.
   καί μοι χέρʼ, ὦναξ, δεξιὰν ὄρεξον, ὡϲ
   ψαύϲω φιλήϲω τʼ, εἰ θέμιϲ, τὸ ϲὸν κάρα.
καίτοι τί φωνῶ; πῶϲ ϲʼ ἂν ἄθλιοϲ γεγὼϲ
   θιγεῖν θελήϲαιμʼ ἀνδρὸϲ ᾧ τίϲ οὐκ ἔνι
   κηλὶϲ κακῶν ξύνοικοϲ; οὐκ ἔγωγέ ϲε,
   οὐδʼ οὖν ἐάϲω. τοῖϲ γὰρ ἐμπείροιϲ βροτῶν
   μόνοιϲ οἷόν τε ϲυνταλαιπωρεῖν τάδε.
   ϲὺ δʼ αὐτόθεν μοι χαῖρε καὶ τὰ λοιπά μου
   μέλου δικαίωϲ, ὥϲπερ ἐϲ τόδʼ ἡμέραϲ.
Θη. οὔτʼ εἴ τι μῆκοϲ τῶν λόγων ἔθου πλέον,
   τέκνοιϲι τερφθεὶϲ τοῖϲδε, θαυμάϲαϲ ἔχω,

   οὐδʼ εἰ πρὸ τοὐμοῦ προὔλαβεϲ τὰ τῶνδʼ ἔπη.
   βάροϲ γὰρ ἡμᾶϲ οὐδὲν ἐκ τούτων ἔχει.
   οὐ γὰρ λόγοιϲι τὸν βίον ϲπουδάζομεν
   λαμπρόν ποεῖϲθαι μᾶλλον ἢ τοῖϲ δρωμένοιϲ.
   δείκνυμι δʼ· ὧν γὰρ ὤμοϲʼ οὐκ ἐψευϲάμην
   οὐδέν ϲε, πρέϲβυ. τάϲδε γὰρ πάρειμʼ ἄγων
   ζώϲαϲ, ἀκραιφνεῖϲ τῶν κατηπειλημένων.
   χὤπωϲ μὲν ἁγὼν ᾑρέθη τί δεῖ μάτην
   κομπεῖν, ἅ γʼ εἴϲῃ καὐτὸϲ ἐκ ταύταιν ξυνών;
   λόγοϲ δʼ ὃϲ ἐμπέπτωκεν ἀρτίωϲ ἐμοὶ
   ϲτείχοντι δεῦρο, ϲυμβαλοῦ γνώμην, ἐπεὶ
   ϲμικρὸϲ μὲν εἰπεῖν, ἄξιοϲ δὲ θαυμάϲαι.
   πρᾶγοϲ δʼ ἀτίζειν οὐδὲν ἄνθρωπον χρεών.
Οι. τί δʼ ἔϲτι, τέκνον Αἰγέωϲ; δίδαϲκέ με,
   ὡϲ μὴ εἰδότʼ αὐτὸν μηδὲν ὧν ϲὺ πυνθάνῃ.
Θη. φαϲίν τινʼ ἡμῖν ἄνδρα, ϲοὶ μὲν ἔμπολιν
   οὐκ ὄντα, ϲυγγενῆ δέ, προϲπεϲόντα πωϲ
   βωμῷ καθῆϲθαι τῷ Ποϲειδῶνοϲ, παρʼ ᾧ
   θύων ἔκυρον ἡνίχʼ ὡρμώμην ἐγώ.
Οι. ποδαπόν; τί προϲχρῄζοντα τῷ θακήματι;
Θη. οὐκ οἶδα πλὴν ἕν· ϲοῦ γάρ, ὡϲ λέγουϲί μοι,
   βραχύν τινʼ αἰτεῖ μῦθον οὐκ ὄγκου πλέων.
Οι. ποῖόν τινʼ; οὐ γὰρ ἥδʼ ἕδρα ϲμικροῦ λόγου.
Θη. ϲοὶ φαϲὶν αὐτὸν ἐϲ λόγουϲ μολεῖν μόνον
   αἰτεῖν ἀπελθεῖν ⟨τʼ⟩ ἀϲφαλῶϲ τῆϲ δεῦρʼ ὁδοῦ.
Οι. τίϲ δῆτʼ ἂν εἴη τήνδʼ ὁ προϲθακῶν ἕδραν;
Θη. ὅρα κατʼ Ἄργοϲ εἴ τιϲ ὑμὶν ἐγγενὴϲ
   ἔϲθʼ, ὅϲτιϲ ἄν ϲου τοῦτο προϲχρῄζοι τυχεῖν.
Οι.    ὦ φίλτατε, ϲχὲϲ οὗπερ εἶ.
Θη. τί δʼ ἔϲτι ϲοι;
Οι.    μή μου δεηθῇϲ—
Θη. πράγματοϲ ποίου; λέγε.
Οι. ἔξοιδʼ ἀκούων τῶνδʼ ὅϲ ἐϲθʼ ὁ προϲτάτηϲ.
Θη. καὶ τίϲ ποτʼ ἐϲτίν, ὅν γʼ ἐγὼ ψέξαιμί τι;
Οι. παῖϲ οὑμόϲ, ὦναξ, ϲτυγνόϲ, οὗ λόγων ἐγὼ
   ἄλγιϲτʼ ἂν ἀνδρῶν ἐξαναϲχοίμην κλύων.
Θη. τί δʼ; οὐκ ἀκούειν ἔϲτι, καὶ μὴ δρᾶν ἃ μὴ
   χρῄζειϲ; τί ϲοι τοῦδʼ ἐϲτὶ λυπηρὸν κλύειν;
Οι. ἔχθιϲτον, ὦναξ, φθέγμα τοῦθʼ ἥκει πατρί·

   καὶ μή μʼ ἀνάγκῃ προϲβάλῃϲ τάδʼ εἰκαθεῖν.
Θη. ἀλλʼ εἰ τὸ θάκημʼ ἐξαναγκάζει ϲκόπει·
   μή ϲοι πρόνοιʼ ᾖ τοῦ θεοῦ φυλακτέα.
Αν. πάτερ, πιθοῦ μοι, κεἰ νέα παραινέϲω.
   τὸν ἄνδρʼ ἔαϲον τόνδε τῇ θʼ αὑτοῦ φρενὶ
   χάριν παραϲχεῖν τῷ θεῷ θʼ ἃ βούλεται,
   καὶ νῷν ὕπεικε τὸν καϲίγνητον μολεῖν.
   οὐ γάρ ϲε, θάρϲει, πρὸϲ βίαν παραϲπάϲει
   γνώμηϲ ἃ μή ϲοι ϲυμφέροντα λέξεται.
   λόγων δʼ ἀκοῦϲαι τίϲ βλάβη; τά τοι κακῶϲ
   ηὑρημένʼ ἔργα τῷ λόγῳ μηνύεται.
   ἔφυϲαϲ αὐτόν· ὥϲτε μηδὲ δρῶντά ϲε
   τὰ τῶν κακίϲτων δυϲϲεβέϲτατʼ, ὦ πάτερ,
   θέμιϲ ϲέ γʼ εἶναι κεῖνον ἀντιδρᾶν κακῶϲ.
   αἰδοῦ νιν. εἰϲὶ χἀτέροιϲ γοναὶ κακαὶ
   καὶ θυμὸϲ ὀξύϲ, ἀλλὰ νουθετούμενοι
   φίλων ἐπῳδαῖϲ ἐξεπᾴδονται φύειν.
   ϲὺ δʼ εἰϲ ἐκεῖνα, μὴ τὰ νῦν, ἀποϲκόπει
   πατρῷα καὶ μητρῷα πήμαθʼ ἅπαθεϲ,
   κἂν κεῖνα λεύϲϲῃϲ, οἶδʼ ἐγώ, γνώϲῃ κακοῦ
   θυμοῦ τελευτὴν ὡϲ κακὴ προϲγίγνεται.
   ἔχειϲ γὰρ οὐχὶ βαιὰ τἀνθυμήματα,
   τῶν ϲῶν ἀδέρκτων ὀμμάτων τητώμενοϲ.
   ἀλλʼ ἡμὶν εἶκε. λιπαρεῖν γὰρ οὐ καλὸν
   δίκαια προϲχρῄζουϲιν, οὐδʼ αὐτὸν μὲν εὖ
   πάϲχειν, παθόντα δʼ οὐκ ἐπίϲταϲθαι τίνειν.
Οι. τέκνον, βαρεῖαν ἡδονὴν νικᾶτέ με
   λέγοντεϲ· ἔϲτω δʼ οὖν ὅπωϲ ὑμῖν φίλον.
   μόνον, ξένʼ, εἴπερ κεῖνοϲ ὧδʼ ἐλεύϲεται,
   μηδεὶϲ κρατείτω τῆϲ ἐμῆϲ ψυχῆϲ ποτε.
Θη. ἅπαξ τὰ τοιαῦτʼ, οὐχὶ δὶϲ χρῄζω κλυεῖν,
   ὦ πρέϲβυ. κομπεῖν δʼ οὐχὶ βούλομαι· ϲὺ δʼ ὢν
   ϲῶϲ ἴϲθʼ, ἐάν περ κἀμέ τιϲ ϲῴζῃ θεῶν.
Χο.[
ϲτρ.
ὅϲτιϲ τοῦ πλέονοϲ μέρουϲ
   χρῄζει τοῦ μετρίου παρεὶϲ
   ζώειν, ϲκαιοϲύναν φυλάϲ-

   ϲων ἐν ἐμοὶ κατάδηλοϲ ἔϲται.
   ἐπεὶ πολλὰ μὲν αἱ μακραὶ
   ἁμέραι κατέθεντο δὴ
   λύπαϲ ἐγγυτέρω, τὰ τέρ-
   ποντα δʼ οὐκ ἂν ἴδοιϲ ὅπου,
   ὅταν τιϲ ἐϲ πλέον πέϲῃ
   τοῦ δέοντοϲ· ὁ δʼ ἐπίκουροϲ ἰϲοτέλεϲτοϲ,
   Ἄϊδοϲ ὅτε μοῖρʼ ἀνυμέναιοϲ
   ἄλυροϲ ἄχοροϲ ἀναπέφηνε,
   θάνατοϲ ἐϲ τελευτάν.[
ἀντ.
   μὴ φῦναι τὸν ἅπαντα νι-
   κᾷ λόγον· τὸ δʼ, ἐπεὶ φανῇ,
   βῆναι κεῖθεν ὅθεν περ ἥ-
   κει πολὺ δεύτερον ὡε τάχιϲτα.
   ὡϲ εὖτʼ ἂν τὸ νέον παρῇ
   κούφαϲ ἀφροϲύναϲ φέρον,
   τίϲ πλαγὰ πολύμοχθοϲ ἔ-
   ξω; τίϲ οὐ καμάτων ἔνι;
   φόνοι, ϲτάϲειϲ, ἔριϲ, μάχαι
   καὶ φθόνοϲ· τό τε κατάμεμπτον ἐπιλέλογχε
   πύματον ἀκρατὲϲ ἀπροϲόμιλον
   γῆραϲ ἄφιλον, ἵνα πρόπαντα
   κακὰ κακῶν ξυνοικεῖ.
ἐπ.
   ἐν ᾧ τλάμων ὅδʼ—οὐκ ἐγὼ μόνοϲ—
   πάντοθεν βόρειοϲ ὥϲ τιϲ ἀκτὰ
   κυματοπλὴξ χειμερία κλονεῖται,
   ὡϲ καὶ τόνδε κατʼ ἄκραϲ
   δειναὶ κυματοαγεῖϲ
   ἆται κλονέουϲιν ἀεὶ ξυνοῦϲαι,
   αἱ μὲν ἀπʼ ἀελίου δυϲμᾶν,
   αἱ δʼ ἀνατέλλοντοϲ,
   αἱ δʼ ἀνὰ μέϲϲαν ἀκτῖνʼ,
   αἱ δʼ ἐννυχιᾶν ἀπὸ Ῥιπᾶν.
Αν. καὶ μὴν ὅδʼ ἡμῖν, ὡϲ ἔοικεν, ὁ ξένοϲ·

   ἀνδρῶν γε μοῦνοϲ, ὦ πάτερ, διʼ ὄμματοϲ
   ἀϲτακτὶ λείβων δάκρυον ὧδʼ ὁδοιπορεῖ.
Οι.    τίϲ οὗτοϲ;
Αν. ὅνπερ καὶ πάλαι κατείχομεν
   γνώμῃ, πάρεϲτι δεῦρο Πολυνείκηϲ ὅδε.
ΠΟΛΥΝΕΙΚΗϹ οἴμοι, τί δράϲω; πότερα τἀμαυτοῦ κακὰ
   πρόϲθεν δακρύϲω, παῖδεϲ, ἢ τὰ τοῦδʼ ὁρῶν
   πατρὸϲ γέροντοϲ; ὃν ξένηϲ ἐπὶ χθονὸϲ
   ϲὺν ϲφῷν ἐφηύρηκʼ ἐνθάδʼ ἐκβεβλημένον
   ἐϲθῆτι ϲὺν τοιᾷδε, τῆϲ ὁ δυϲφιλὴϲ
   γέρων γέροντι ϲυγκατῴκηκεν πίνοϲ
   πλευρὰν μαραίνων, κρατὶ δʼ ὀμματοϲτερεῖ
   κόμη διʼ αὔραϲ ἀκτένιϲτοϲ ᾄϲϲεται·
   ἀδελφὰ δʼ, ὡϲ ἔοικε, τούτοιϲιν φορεῖ
   τὰ τῆϲ ταλαίνηϲ νηδύοϲ θρεπτήρια.
   ἁγὼ πανώληϲ ὄψʼ ἄγαν ἐκμανθάνω·
   καὶ μαρτυρῶ κάκιϲτοϲ ἀνθρώπων τροφαῖϲ
   ταῖϲ ϲαῖϲιν ἥκειν· τἀμὰ μὴ ʼξ ἄλλων πύθῃ.
   ἀλλʼ ἔϲτι γὰρ καὶ Ζηνὶ ϲύνθακοϲ θρόνων
   Αἰδὼϲ ἐπʼ ἔργοιϲ πᾶϲι, καὶ πρὸϲ ϲοί, πάτερ,
   παραϲταθήτω. τῶν γὰρ ἡμαρτημένων
   ἄκη μέν ἐϲτι, προϲφορὰ δʼ οὐκ ἔϲτʼ ἔτι.
   τί ϲιγᾷϲ;
   φώνηϲον, ὦ πάτερ, τι· μή μʼ ἀποϲτραφῇϲ.
   οὐδʼ ἀνταμείβῃ μʼ οὐδέν; ἀλλʼ ἀτιμάϲαϲ
   πέμψειϲ ἄναυδοϲ, οὐδʼ ἃ μηνίειϲ φράϲαϲ;
   ὦ ϲπέρματʼ ἀνδρὸϲ τοῦδʼ, ἐμαὶ δʼ ὁμαίμονεϲ,
   πειράϲατʼ ἀλλʼ ὑμεῖϲ γε κινῆϲαι πατρὸϲ
   τὸ δυϲπρόϲοιϲτον κἀπροϲήγορον ϲτόμα,
   ὡϲ μή μʼ ἄτιμον, τοῦ θεοῦ γε προϲτάτην,
   οὕτωϲ ἀφῇ με μηδὲν ἀντειπὼν ἔποϲ.
Αν. λέγʼ, ὦ ταλαίπωρʼ, αὐτὸϲ ὧν χρείᾳ πάρει.
   τὰ πολλὰ γάρ τοι ῥήματʼ ἢ τέρψαντά τι,
   ἤ δυϲχεράναντʼ, ἢ κατοικτίϲαντά πωϲ,
   παρέϲχε φωνὴν τοῖϲ ἀφωνήτοιϲ τινά.
Πο. ἀλλʼ ἐξερῶ· καλῶϲ γὰρ ἐξηγῇ ϲύ μοι·
   πρῶτον μὲν αὐτὸν τὸν θεὸν ποιούμενοϲ
   ἀρωγόν, ἔνθεν μʼ ὧδʼ ἀνέϲτηϲεν μολεῖν

   ὁ τῆϲδε τῆϲ γῆϲ κοίρανοϲ, διδοὺϲ ἐμοὶ
   λέξαι τʼ ἀκοῦϲαί τʼ ἀϲφαλεῖ ϲὺν ἐξόδῳ.
   καὶ ταῦτʼ ἀφʼ ὑμῶν, ὦ ξένοι, βουλήϲομαι
   καὶ ταῖνδʼ ἀδελφαῖν καὶ πατρὸϲ κυρεῖν ἐμοί.
ἃ δʼ ἦλθον ἤδη ϲοι θέλω λέξαι, πάτερ·
   γῆϲ ἐκ πατρῴαϲ ἐξελήλαμαι φυγάϲ,
   τοῖϲ ϲοῖϲ πάναρχοϲ οὕνεκʼ ἐνθακεῖν θρόνοιϲ
   γονῇ πεφυκὼϲ ἠξίουν γεραιτέρᾳ.
   ἀνθʼ ὧν μʼ Ἐτεοκλῆϲ, ὢν φύϲει νεώτεροϲ,
   γῆϲ ἐξέωϲεν, οὔτε νικήϲαϲ λόγῳ
   οὔτʼ εἰϲ ἔλεγχον χειρὸϲ οὐδʼ ἔργου μολών,
   πόλιν δὲ πείϲαϲ. ὧν ἐγὼ μάλιϲτα μὲν
   τὴν ϲὴν Ἐρινὺν αἰτίαν εἶναι λέγω.
   [ἔπειτα κἀπὸ μάντεων ταύτῃ κλύω.]
   ἐπεὶ γὰρ ἦλθον Ἄργοϲ ἐϲ τὸ Δωρικόν,
   λαβὼν Ἄδραϲτον πενθερόν, ξυνωμόταϲ
   ἔϲτηϲʼ ἐμαυτῷ γῆϲ ὅϲοιπερ Ἀπίαϲ
   πρῶτοι καλοῦνται καὶ τετίμηνται δορί,
   ὅπωϲ τὸν ἑπτάλογχον ἐϲ Θήβαϲ ϲτόλον
   ξὺν τοῖϲδʼ ἀγείραϲ ἢ θάνοιμι πανδίκωϲ,
   ἢ τοὺϲ τάδʼ ἐκπράξανταϲ ἐκβάλοιμι γῆϲ.
εἶἑν· τί δῆτα νῦν ἀφιγμένοϲ κυρῶ;
   ϲοὶ προϲτροπαίουϲ, ὦ πάτερ, λιτὰϲ ἔχων,
   αὐτόϲ τʼ ἐμαυτοῦ ξυμμάχων τε τῶν ἐμῶν,
   οἳ νῦν ϲὺν ἑπτὰ τάξεϲιν ϲὺν ἑπτά τε
   λόγχαιϲ τὸ Θήβηϲ πεδίον ἀμφεϲτᾶϲι πᾶν·
   οἷοϲ δορυϲϲοῦϲ Ἀμφιάρεωϲ, τὰ πρῶτα μὲν
   δόρει κρατύνων, πρῶτα δʼ οἰωνῶν ὁδοῖϲ·
   ὁ δεύτεροϲ δʼ Αἰτωλὸϲ Οἰνέωϲ τόκοϲ
   Τυδεύϲ· τρίτοϲ δʼ Ἐτέοκλοϲ, Ἀργεῖοϲ γεγώϲ·
   τέταρτον Ἱππομέδοντʼ ἀπέϲτειλεν πατὴρ
   Ταλαόϲ· ὁ πέμπτοϲ δʼ εὔχεται καταϲκαφῇ
   Καπανεὺϲ τὸ Θήβηϲ ἄϲτυ δῃώϲιν τάχα.
   ἕκτοϲ δὲ Παρθενοπαῖοϲ Ἀρκὰϲ ὄρνυται,
   ἐπώνυμοϲ τῆϲ πρόϲθεν ἀδμήτηϲ [χρόνῳ
   μητρὸϲ λοχευθείϲ, πιϲτὸϲ Ἀταλάντηϲ] γόνοϲ·
   ἐγὼ δʼ ὁ ϲόϲ, κεἰ μὴ ϲόϲ, ἀλλὰ τοῦ κακοῦ

   πότμου φυτευθείϲ, ϲόϲ γέ τοι καλούμενοϲ,
   ἄγω τὸν Ἄργουϲ ἄφοβον ἐϲ Θήβαϲ ϲτρατόν.
οἵ ϲʼ ἀντὶ παίδων τῶνδε καὶ ψυχῆϲ, πάτερ,
   ἱκετεύομεν ξύμπαντεϲ ἐξαιτούμενοι
   μῆνιν βαρεῖαν εἰκαθεῖν ὁρμωμένῳ
   τῷδʼ ἀνδρὶ τοὐμοῦ πρὸϲ καϲιγνήτου τίϲιν,
   ὅϲ μʼ ἐξέωϲε κἀπεϲύληϲεν πάτραϲ.
   εἰ γάρ τι πιϲτόν ἐϲτιν ἐκ χρηϲτηρίων,
   οἷϲ ἂν ϲὺ προϲθῇ, τοῖϲδʼ ἔφαϲκʼ εἶναι κράτοϲ.
   πρόϲ νύν ϲε κρηνῶν, πρὸϲ θεῶν ὁμογνίων
   αἰτῶ πιθέϲθαι καὶ παρεικαθεῖν, ἐπεὶ
   πτωχοὶ μὲν ἡμεῖϲ καὶ ξένοι, ξένοϲ δὲ ϲύ·
   ἄλλουϲ δὲ θωπεύοντεϲ οἰκοῦμεν ϲύ τε
   κἀγώ, τὸν αὐτὸν δαίμονʼ ἐξειληχότεϲ.
   ὁ δʼ ἐν δόμοιϲ τύραννοϲ, ὢ τάλαϲ ἐγώ,
   κοινῇ καθʼ ἡμῶν ἐγγελῶν ἁβρύνεται·
   ὅν, εἰ ϲὺ τἠμῇ ξυμπαραϲτήϲῃ φρενί,
   βραχεῖ ϲὺν ὄγκῳ καὶ πόνῳ διαϲκεδῶ.
   ὥϲτʼ ἐν δόμοιϲι τοῖϲι ϲοῖϲ ϲτήϲω ϲʼ ἄγων,
   ϲτήϲω δʼ ἐμαυτόν, κεῖνον ἐκβαλὼν βίᾳ.
   καὶ ταῦτα ϲοῦ μὲν ξυνθέλοντοϲ ἔϲτι μοι
   κομπεῖν, ἄνευ ϲοῦ δʼ οὐδὲ ϲωθῆναι ϲθένω.
Χο. τὸν ἄνδρα, τοῦ πέμψαντοϲ οὕνεκʼ, Οἰδίπουϲ,
   εἰπὼν ὁποῖα ξύμφορʼ ἔκπεμψαι πάλιν.
Οι. ἀλλʼ εἰ μέν, ἄνδρεϲ τῆϲδε δημοῦχοι χθονόϲ,
   μὴ ʼτύγχανʼ αὐτὸν δεῦρο προϲπέμψαϲ ἐμοὶ
   Θηϲεύϲ, δικαιῶν ὥϲτʼ ἐμοῦ κλυεῖν λόγουϲ,
   οὔ τἄν ποτʼ ὀμφῆϲ τῆϲ ἐμῆϲ ἐπῄϲθετο·
   νῦν δʼ ἀξιωθεὶϲ εἶϲι κἀκούϲαϲ γʼ ἐμοῦ
   τοιαῦθʼ ἃ τὸν τοῦδʼ οὔ ποτʼ εὐφρανεῖ βίον·
   ὅϲ γʼ ὦ κάκιϲτε, ϲκῆπτρα καὶ θρόνουϲ ἔχων,
   ἃ νῦν ὁ ϲὸϲ ξύναιμοϲ ἐν Θήβαιϲ ἔχει,
   τὸν αὐτὸϲ αὐτοῦ πατέρα τόνδʼ ἀπήλαϲαϲ
   κἄθηκαϲ ἄπολιν καὶ ϲτολὰϲ ταύταϲ φορεῖν,
   ἃϲ νῦν δακρύειϲ εἰϲορῶν, ὅτʼ ἐν κλόνῳ
   ταὐτῷ βεβηκὼϲ τυγχάνειϲ κακῶν ἐμοί.
   οὐ κλαυτὰ δʼ ἐϲτίν, ἀλλʼ ἐμοὶ μὲν οἰϲτέα
   τάδʼ ἕωϲπερ ἂν ζῶ, ϲοῦ φονέωϲ μεμνημένῳ·
   ϲὺ γάρ με μόχθῳ τῷδʼ ἔθηκαϲ ἔντροφον,

   ϲύ μʼ ἐξέωϲαϲ, ἐκ ϲέθεν δʼ ἀλώμενοϲ
   ἄλλουϲ ἐπαιτῶ τὸν καθʼ ἡμέραν βίον.
   εἰ δʼ ἐξέφυϲα τάϲδε μὴ ʼμαυτῷ τροφοὺϲ
   τὰϲ παῖδαϲ, ἦ τἂν οὐκ ἂν ἦ, τὸ ϲὸν μέροϲ·
   νῦν δʼ αἵδε μʼ ἐκϲῴζουϲιν, αἵδʼ ἐμαὶ τροφοί,
   αἵδʼ ἄνδρεϲ, οὐ γυναῖκεϲ, ἐϲ τὸ ϲυμπονεῖν·
   ὑμεῖϲ δʼ ἀπ' ἄλλου κοὐκ ἐμοῦ πεφύκατον.
τοιγάρ ϲʼ ὁ δαίμων εἰϲορᾷ μὲν οὔ τί πω
   ὡϲ αὐτίκʼ, εἴπερ οἵδε κινοῦνται λόχοι
   πρὸϲ ἄϲτν Θήβηϲ. οὐ γὰρ ἔϲθʼ ὅπωϲ πόλιν
   κείνην ἐρείψειϲ, ἀλλὰ πρόϲθεν αἵματι
   πεϲῇ μιανθεὶϲ χὠ ξύναιμοϲ ἐξ ἴϲου.
   τοιάϲδʼ ἀρὰϲ ϲφῷν πρόϲθε τʼ ἐξανῆκʼ ἐγὼ
   νῦν τʼ ἀνακαλοῦμαι ξυμμάχουϲ ἐλθεῖν ἐμοί,
   ἵνʼ ἀξιῶτον τοὺϲ φυτεύϲανταϲ ϲέβειν,
   καὶ μὴ ʼξατιμάζητον, εἰ τυφλοῦ πατρὸϲ
   τοιώδʼ ἔφυτον. αἵδε γὰρ τάδʼ οὐκ ἔδρων.
   τοιγὰρ τὸ ϲὸν θάκημα καὶ τοὺϲ ϲοὺϲ θρόνουϲ
   κρατοῦϲιν, εἴπερ ἐϲτὶν ἡ παλαίφατοϲ
   Δίκη ξύνεδροϲ Ζηνὸϲ ἀρχαίοιϲ νόμοιϲ.
ϲὺ δʼ ἔρρʼ ἀπόπτυϲτόϲ τε κἀπάτωρ ἐμοῦ,
   κακῶν κάκιϲτε, τάϲδε ϲυλλαβὼν ἀράϲ,
   ἅϲ ϲοι καλοῦμαι, μήτε γῆϲ ἐμφυλίου
   δόρει κρατῆϲαι μήτε νοϲτῆϲαί ποτε
   τὸ κοῖλον Ἄργοϲ, ἀλλὰ ϲυγγενεῖ χερὶ
   θανεῖν κτανεῖν θʼ ὑφʼ οὗπερ ἐξελήλαϲαι.
   τοιαῦτʼ ἀρῶμαι, καὶ καλῶ τὸ Ταρτάρου
   ϲτυγνὸν πατρῷον ἔρεβοϲ, ὥϲ ϲʼ ἀποικίϲῃ,
   καλῶ δὲ τάϲδε δαίμοναϲ, καλῶ δʼ Ἄρη
   τὸν ϲφῷν τὸ δεινὸν μῖϲοϲ ἐμβεβληκότα.
   καὶ ταῦτʼ ἀκούϲαϲ ϲτεῖχε, κἀξάγγελλʼ ἰὼν
   καὶ πᾶϲι Καδμείοιϲι τοῖϲ ϲαυτοῦ θʼ ἅμα
   πιϲτοῖϲι ϲυμμάχοιϲιν, οὕνεκʼ Οἰδίπουϲ
   τοιαῦτʼ ἔνειμε παιϲὶ τοῖϲ αὑτοῦ γέρα.
Χο. Πολύνεικεϲ, οὔτε ταῖϲ παρελθούϲαιϲ ὁδοῖϲ
   ξυνήδομαί ϲοι, νῦν τʼ ἴθʼ ὡϲ τάχοϲ πάλιν.
Πο. οἴμοι κελεύθου τῆϲ τʼ ἐμῆϲ δυϲπραξίαϲ

   οἴμοι δʼ ἑταίρων· οἷον ἆρʼ ὁδοῦ τέλοϲ
   Ἄργουϲ ἀφωρμήθημεν, ὢ τάλαϲ ἐγώ,
   τοιοῦτον οἷον οὐδὲ φωνῆϲαί τινι
   ἔξεϲθʼ ἑταίρων, οὐδʼ ἀποϲτρέψαι πάλιν,
   ἀλλʼ ὄντʼ ἄναυδον τῇδε ϲυγκῦρϲαι τύχῃ.
   ὦ τοῦδʼ ὅμαιμοι παῖδεϲ, ἀλλʼ ὑμεῖϲ, ἐπεὶ
   τὰ ϲκληρὰ πατρὸϲ κλύετε ταῦτʼ ἀρωμένου,
   μή τοί με πρὸϲ θεῶν ϲφώ γʼ, ἐὰν αἱ τοῦδʼ ἀραὶ
   πατρὸϲ τελῶνται καί τιϲ ὑμὶν ἐϲ δόμουϲ
   νόϲτοϲ γένηται, μή μʼ ἀτιμάϲητέ γε,
   ἀλλʼ ἐν τάφοιϲι θέϲθε κἀν κτερίϲμαϲιν.
   καὶ ϲφῷν ὁ νῦν ἔπαινοϲ, ὃν κομίζετον
   τοῦδʼ ἀνδρὸϲ οἷϲ πονεῖτον, οὐκ ἐλάϲϲονα
   ἔτʼ ἄλλον οἴϲει τῆϲ ἐμῆϲ ὑπουργίαϲ.
Αν. Πολύνεικεϲ, ἱκετεύω ϲε πειϲθῆναί τί μοι.
Πο. ὦ φιλτάτη, τὸ ποῖον, Ἀντιγόνη; λέγε.
Αν. ϲτρέψαϲ ϲτράτευμʼ ἐϲ Ἄργοϲ ὡϲ τάχιϲτʼ ἄγε,
   καὶ μὴ ϲέ τʼ αὐτὸν καὶ πόλιν διεργάϲῃ.
Πο. ἀλλʼ οὐχ οἷόν τε. πῶϲ γὰρ αὖθιϲ αὖ πάλιν
   ϲτράτευμʼ ἄγοιμʼ ⟨ἂν⟩ ταὐτὸν εἰϲάπαξ τρέϲαϲ;
Αν. τί δʼ αὖθιϲ, ὦ παῖ, δεῖ ϲε θυμοῦϲθαι; τί ϲοι
   πάτραν καταϲκάψαντι κέρδοϲ ἔρχεται;
Πο. αἰϲχρὸν τὸ φεύγειν, καὶ τὸ πρεϲβεύοντʼ ἐμὲ
   οὕτω γελᾶϲθαι τοῦ καϲιγνήτου πάρα.
Αν. ὁρᾷϲ τὰ τοῦδʼ οὖν ὡϲ ἐϲ ὀρθὸν ἐκφέρειϲ
   μαντεύμαθʼ, ὃϲ ϲφῷν θάνατον ἐξ ἀμφοῖν θροεῖ;
Πο. χρῄζει γάρ· ἡμῖν δʼ οὐχὶ ϲυγχωρητέα;
Αν. οἴμοι τάλαινα· τίϲ δὲ τολμήϲει κλυὼν
   τὰ τοῦδʼ ἕπεϲθαι τἀνδρόϲ, οἷʼ ἐθέϲπιϲεν;
Πο. οὐδʼ ἀγγελοῦμεν φλαῦρʼ· ἐπεὶ ϲτρατηλάτου
   χρηϲτοῦ τὰ κρείϲϲω μηδὲ τἀνδεᾶ λέγειν.
Αν. οὕτωϲ ἄρʼ, ὦ παῖ, ταῦτά ϲοι δεδογμένα;
Πο. καὶ μή μʼ ἐπίϲχῃϲ γʼ· ἀλλʼ ἐμοὶ μὲν ἥδʼ ὁδὸϲ
   ἔϲται μέλουϲα δύϲποτμόϲ τε καὶ κακὴ
   πρὸϲ τοῦδε πατρὸϲ τῶν τε τοῦδʼ Ἐρινύων.
   ϲφῷν δʼ εὖ διδοίη Ζεύϲ, τάδʼ εἰ τελεῖτέ μοι.
   [θανόντʼ ἐπεὶ οὔ μοι ζῶντί γʼ αὖθιϲ ἕξετον.]
   μέθεϲθε δʼ ἤδη, χαίρετόν τʼ. οὐ γάρ μʼ ἔτι
   βλέποντʼ ἐϲόψεϲθʼ αὖθιϲ.

Αν. ὢ τάλαινʼ ἐγώ.
Πο.    μή τοί μʼ ὀδύρου.
Αν. καὶ τίϲ ἄν ϲʼ ὁρμώμενον
   ἐϲ προῦπτον Ἅιδην οὐ καταϲτένοι, κάϲι;
Πο.    εἰ χρή, θανοῦμαι.
Αν. μὴ ϲύ γʼ, ἀλλʼ ἐμοὶ πιθοῦ.
Πο.    μὴ πεῖθʼ ἃ μὴ δεῖ.
Αν. δυϲτάλαινά τἄρʼ ἐγώ,
   εἴ ϲου ϲτερηθῶ.
Πο. ταῦτα δʼ ἐν τῷ δαίμονι
   καὶ τῇδε φῦναι χἀτέρᾳ. ϲφῷν δʼ οὖν ἐγὼ
   θεοῖϲ ἀρῶμαι μή ποτʼ ἀντῆϲαι κακῶν·
   ἀνάξιαι γὰρ πᾶϲίν ἐϲτε δυϲτυχεῖν.
Χο.
[ϲτρ. α
νέα τάδε νεόθεν ἦλθέ μοι
⟨νέα⟩ βαρύποτμα κακὰ παρʼ ἀλαοῦ ξένου,
   εἴ τι μοῖρα μὴ κιγχάνει.
   ματᾶν γὰρ οὐδὲν ἀξίω-
   μα δαιμόνων ἔχω φράϲαι.
   ὁρᾷ δʼ ὁρᾷ πάντʼ ἀεὶ
   χρόνοϲ, ϲτρέφων μὲν ἕτερα,
   τὰ δὲ παρʼ ἦμαρ αὖθιϲ αὔξων ἄνω.
   ἔκτυπεν αἰθήρ, ὦ Ζεῦ.
Οι. ὦ τέκνα τέκνα, πῶϲ ἄν, εἴ τιϲ ἔντοποϲ,
   τὸν πάντʼ ἄριϲτον δεῦρο Θηϲέα πόροι;
Αν. πάτερ, τί δʼ ἐϲτὶ τἀξίωμʼ ἐφʼ ᾧ καλεῖϲ;
Οι. Διὸϲ πτερωτὸϲ ἥδε μʼ αὐτίκʼ ἄξεται
   βροντὴ πρὸϲ Ἅιδην. ἀλλὰ πέμψαθʼ ὡϲ τάχοϲ.
Χο.
[ἀντ. α
ἴδε μάλα· μέγαϲ ἐρείπεται
   κτύποϲ ἄφατοϲ ὅδε διόβολοϲ, ἐϲ δʼ ἄκραν
   δεῖμʼ ὑπῆλθε κρατὸϲ φόβαν.
   ἔπταξα θυμόν· οὐρανὸν

   γὰρ ἀϲτραπὰ φλέγει πάλιν.
   τί μάν; ἀφήϲει βέλοϲ;
   δέδια τόδʼ· οὐ γὰρ ἅλιον
   ἀφορμᾷ ποτʼ, οὐδʼ ἄνευ ξυμφορᾶϲ,
   ὦ μέγαϲ αἰθήρ, ὦ Ζεῦ.
Οι. ὦ παῖδεϲ, ἥκει τῷδʼ ἐπʼ ἀνδρὶ θέϲφατοϲ
   βίου τελευτή, κοὐκέτʼ ἔϲτʼ ἀποϲτροφή.
Αν. πῶϲ οἶϲθα; τῷ δὲ τοῦτο ϲυμβαλὼν ἔχειϲ;
Οι. καλῶϲ κάτοιδʼ· ἀλλʼ ὡϲ τάχιϲτά μοι μολὼν
   ἄνακτα χώραϲ τῆϲδέ τιϲ πορευϲάτω.
Χο.
[ϲτρ. β
ἔα ἔα, ἰδοὺ μάλʼ αὖ-
   θιϲ· ἀμφίϲταται διαπρύϲιοϲ ὄτοβοϲ.
   ἵλαοϲ, ὦ δαίμων, ἵλαοϲ, εἴ τι γᾷ
   ματέρι τυγχάνειϲ ἀφεγγὲϲ φέρων.
   ἐναιϲίου δὲ ϲοῦ τύχοι-
   μι, μηδʼ ἄλαϲτον ἄνδρʼ ἰδὼν
   ἀκερδῆ χάριν μετάϲχοιμί πωϲ.
   Ζεῦ ἄνα, ϲοὶ φωνῶ.
Οι. ἆρʼ ἐγγὺϲ ἁνήρ; ἆρʼ ἔτʼ ἐμψύχου, τέκνα,
   κιχήϲεταί μου καὶ κατορθοῦντοϲ φρένα;
Αν. τί δʼ ἂν θέλοιϲ τὸ πιϲτὸν ἐμφῦναι φρενί;
Οι. ἀνθʼ ὧν ἔπαϲχον εὖ τελεϲφόρον χάριν
   δοῦναί ϲφιν, ἥνπερ τυγχάνων ὑπεϲχόμην.
Χο.
[ἀντ. β
ἰὼ ἰώ, παῖ, βᾶθι βᾶθʼ,
   †εἴτʼ ἄκραν ἐπὶ† γύαλον ἐναλίῳ
   Ποϲειδανίῳ θεῷ τυγχάνειϲ
   βούθυτον ἑϲτίαν ἁγίζων, ἱκοῦ.
   ὁ γὰρ ξένοϲ ϲε καὶ πόλι-
   ϲμα καὶ φίλουϲ ἐπαξιοῖ
   δικαίαν χάριν παραϲχεῖν παθών.
   ϲπεῦϲον, ἄιϲϲʼ, ὦναξ.

Θη. τίϲ αὖ παρʼ ὑμῶν κοινὸϲ ἠχεῖται κτύποϲ,
   ϲαφὴϲ μὲν αὐτῶν, ἐμφανὴϲ δὲ τοῦ ξένου;
   μή τιϲ Διὸϲ κεραυνόϲ, ἤ τιϲ ὀμβρία
   χάλαζʼ ἐπιρράξαϲα; πάντα γὰρ θεοῦ
   τοιαῦτα χειμάζοντοϲ εἰκάϲαι πάρα.
Οι. ἄναξ, ποθοῦντι προὐφάνηϲ, καί ϲοι θεῶν
   τύχην τιϲ ἐϲθλὴν τῆϲδʼ ἔθηκε τῆϲ ὁδοῦ.
Θη. τί δʼ ἐϲτίν, ὦ παῖ Λαΐου, νέορτον αὖ;
Οι. ῥοπὴ βίου μοι· καί ϲʼ ἅπερ ξυνῄνεϲα
   θέλω πόλιν τε τήνδε μὴ ψεύϲαϲ θανεῖν.
Θη. ἐν τῷ δὲ κεῖϲαι τοῦ μόρου τεκμηρίῳ;
Οι. αὐτοὶ θεοὶ κήρυκεϲ ἀγγέλλουϲί μοι,
   ψεύδοντεϲ οὐδὲν ϲημάτων προκειμένων.
Θη. πῶϲ εἶπαϲ, ὦ γεραιέ, δηλοῦϲθαι τάδε;
Οι. δῖαί τε βρονταὶ διατελεῖϲ τὰ πολλά τε
   ϲτράψαντα χειρὸϲ τῆϲ ἀνικήτου βέλη.
Θη. πείθειϲ με· πολλὰ γάρ ϲε θεϲπίζονθʼ ὁρῶ
   κοὐ ψευδόφημα· χὤ τι χρὴ ποεῖν λέγε.
Οι. ἐγὼ διδάξω, τέκνον Αἰγέωϲ, ἅ ϲοι
   γήρωϲ ἄλυπα τῇδε κείϲεται πόλει.
   χῶρον μὲν αὐτὸϲ αὐτίκʼ ἐξηγήϲομαι,
   ἄθικτοϲ ἡγητῆροϲ, οὗ με χρὴ θανεῖν.
   τοῦτον δὲ φράζε μήποτʼ ἀνθρώπων τινί,
   μήθʼ οὗ κέκευθε μήτʼ ἐν οἷϲ κεῖται τόποιϲ·
   ὥϲ ϲοι πρὸ πολλῶν ἀϲπίδων ἀλκὴν ὅδε
   δορόϲ τʼ ἐπακτοῦ γειτονῶν ἀεὶ τιθῇ.
   ἃ δʼ ἐξάγιϲτα μηδὲ κινεῖται λόγῳ
   αὐτὸϲ μαθήϲῃ, κεῖϲʼ ὅταν μόλῃϲ μόνοϲ·
   ὡϲ οὔτʼ ἂν ἀϲτῶν τῶνδʼ ἂν ἐξείποιμί τῳ
   οὔτʼ ἂν τέκνοιϲι τοῖϲ ἐμοῖϲ, ϲτέργων ὅμωϲ.
   ἀλλʼ αὐτὸϲ αἰεὶ ϲῷζε, χὤταν ἐϲ τέλοϲ
   τοῦ ζῆν ἀφικνῇ, τῷ προφερτάτῳ μόνῳ
   ϲήμαινʼ, ὁ δʼ αἰεὶ τὠπιόντι δεικνύτω.
   χοὔτωϲ ἀδῇον τήνδʼ ἐνοικήϲειϲ πόλιν
   ϲπαρτῶν ἀπʼ ἀνδρῶν· αἱ δὲ μυρίαι πόλειϲ,
   κἂν εὖ τιϲ οἰκῇ, ῥᾳδίωϲ καθύβριϲαν.
   θεοὶ γὰρ εὖ μέν, ὀψὲ δʼ εἰϲορῶϲʼ, ὅταν

   τὰ θεῖ' ἀφείϲ τιϲ ἐϲ τὸ μαίνεϲθαι τραπῇ·
   ὃ μὴ ϲύ, τέκνον Αἰγέωϲ, βούλου παθεῖν.
τὰ μὲν τοιαῦτʼ οὖν εἰδότʼ ἐκδιδάϲκομεν.
   χῶρον δʼ, ἐπείγει γάρ με τοὐκ θεοῦ παρόν,
   ϲτείχωμεν ἤδη, μηδʼ ἔτʼ ἐντρεπώμεθα.
   ὦ παῖδεϲ, ὧδʼ ἕπεϲθʼ. ἐγὼ γὰρ ἡγεμὼν
   ϲφῷν αὖ πέφαϲμαι καινόϲ, ὥϲπερ ϲφὼ πατρί.
   χωρεῖτε, καὶ μὴ ψαύετʼ, ἀλλʼ ἐᾶτέ με
   αὐτὸν τὸν ἱερὸν τύμβον ἐξευρεῖν, ἵνα
   μοῖρʼ ἀνδρὶ τῷδε τῇδε κρυφθῆναι χθονί.
   τῇδʼ, ὧδε, τῇδε βᾶτε· τῇδε γάρ μʼ ἄγει
   Ἑρμῆϲ ὁ πομπόϲ ἥ τε νερτέρα θεόϲ.
   ὦ φῶϲ ἀφεγγέϲ, πρόϲθε πού ποτʼ ἦϲθʼ ἐμόν,
   νῦν δʼ ἔϲχατόν ϲου τοὐμὸν ἅπτεται δέμαϲ.
   ἤδη γὰρ ἕρπω τὸν τελευταῖον βίον
   κρύψων παρʼ Ἅιδην. ἀλλά, φίλτατε ξένων,
   αὐτόϲ τε χώρα θʼ ἥδε πρόϲπολοί τε ϲοὶ
   εὐδαίμονεϲ γένοιϲθε, κἀπʼ εὐπραξίᾳ
   μέμνῃϲθέ μου θανόντοϲ εὐτυχεῖϲ ἀεί.
Χο.[
ϲτρ.
εἰ θέμιϲ ἐϲτί μοι τὰν ἀφανῆ θεὸν
   καὶ ϲὲ λιταῖϲ ϲεβίζειν,
   ἐννυχίων ἄναξ, Αἰδωνεῦ
   Αἰδωνεῦ, λίϲϲομαι
   ἐπιπόνωϲ μήτʼ ἐπὶ βαρυαχεῖ
   ξένον ἐξανύϲαι
   μόρῳ τὰν παγκευθῆ κάτω νεκρῶν πλάκα
   καὶ Ϲτύγιον δόμον.
   πολλῶν γὰρ ἂν καὶ μάταν
   πημάτων ἱκνουμένων
   πάλιν ϲφε δαίμων δίκαιοϲ αὔξοι.[
ἀντ.
   ὦ χθόνιαι θεαί, ϲῶμά τʼ ἀνικάτου
   θηρόϲ, ὃν ἐν πύλαιϲι
   ταῖϲι πολυξένοιϲ εὐνᾶϲθαι
   κνυζεῖϲθαί τʼ ἐξ ἄντρων

   ἀδάματον φύλακα παρʼ Ἀίδᾳ
   λόγοϲ αἰὲν ἔχει.
   τόν, ὦ Γᾶϲ παῖ καὶ Ταρτάρου, κατεύχομαι
   ἐν καθαρῷ βῆναι
   ὁρμωμένῳ νερτέραϲ
   τῷ ξένῳ νεκρῶν πλάκαϲ·
   ϲέ τοι κικλήϲκω τὸν αἰὲν ὕπνον.
ΑΓΓΕΛΟϹ ἄνδρεϲ πολῖται, ξυντομωτάτωϲ μὲν ἂν
   τύχοιμι λέξαϲ Οἰδίπουν ὀλωλότα·
   ἃ δʼ ἦν τὰ πραχθέντʼ οὔθʼ ὁ μῦθοϲ ἐν βραχεῖ
   φράϲαι πάρεϲτιν οὔτε τἄργʼ ὅϲʼ ἦν ἐκεῖ.
Χο.    ὄλωλε γὰρ δύϲτηνοϲ;
Αγ. ὡϲ λελοιπότα
   κεῖνον τὸν ἀεὶ βίοτον ἐξεπίϲταϲο.
Χο. πῶϲ; ἆρα θείᾳ κἀπόνῳ τάλαϲ τύχῃ;
Αγ. τοῦτʼ ἐϲτὶν ἤδη κἀποθαυμάϲαι πρέπον.
   ὡϲ μὲν γὰρ ἐνθένδʼ εἷρπε, καὶ ϲύ που παρὼν
   ἔξοιϲθʼ, ὑφʼ ἡγητῆροϲ οὐδενὸϲ φίλων,
   ἀλλʼ αὐτὸϲ ἡμῖν πᾶϲιν ἐξηγούμενοϲ·
   ἐπεὶ δʼ ἀφῖκτο τὸν καταρράκτην ὀδὸν
   χαλκοῖϲ βάθροιϲι γῆθεν ἐρριζωμένον,
   ἔϲτη κελεύθων ἐν πολυϲχίϲτων μιᾷ,
   κοίλου πέλαϲ κρατῆροϲ, οὗ τὰ Θηϲέωϲ
   Περίθου τε κεῖται πίϲτʼ ἀεὶ ξυνθήματα·
   ἀφ̓ οὗ μέϲοϲ ϲτὰϲ τοῦ τε Θορικίου πέτρου
   κοίληϲ τʼ ἀχέρδου κἀπὶ λαΐνου τάφου
   καθέζετʼ· εἶτʼ ἔλυεϲ δυϲπινεῖϲ ϲτολάϲ.
   κἄπειτʼ ἀύϲαϲ παῖδαϲ ἠνώγει ῥυτῶν
   ὑδάτων ἐνεγκεῖν λουτρὰ καὶ χοάϲ ποθεν·
   τὼ δʼ εὐχλόου Δήμητροϲ εἰϲ προϲόψιον
   πάγον μολούϲα τάϲδʼ ἐπιϲτολὰϲ πατρὶ
   ταχεῖ ʼπόρευϲαν ξὺν χρόνῳ, λουτροῖϲ τέ νιν
   ἐϲθῆτί τʼ ἐξήϲκηϲαν ᾗ νομίζεται.
   ἐπεὶ δὲ πᾶϲαν ἔϲχε δρῶντοϲ ἡδονὴν
   κοὐκ ἦν ἔτʼ οὐδὲν ἀργὸν ὧν ἐφίετο,
   κτύπηϲε μὲν Ζεὺϲ χθόνιοϲ, αἱ δὲ παρθένοι

   ῥίγηϲαν, ὡϲ ἤκουϲαν· ἐϲ δὲ γούνατα
   πατρὸϲ πεϲοῦϲαι ʼκλαιον οὐδʼ ἀνίεϲαν
   ϲτέρνων ἀραγμοὺϲ οὐδὲ παμμήκειϲ γόουϲ.
   ὁ δʼ ὡϲ ἀκούει φθόγγον ἐξαίφνηϲ πικρόν,
   πτύξαϲ ἐπʼ αὐταῖϲ χείραϲ εἶπεν, 'ὦ τέκνα,
   οὐκ ἔϲτʼ ἔθʼ ὑμῖν τῇδʼ ἐν ἡμέρᾳ πατήρ.
   ὄλωλε γὰρ δὴ πάντα τἀμά, κοὐκέτι
   τὴν δυϲπόνητον ἕξετʼ ἀμφʼ ἐμοὶ τροφήν·
   ϲκληρὰν μέν, οἶδα, παῖδεϲ· ἀλλʼ ἓν γὰρ μόνον
   τὰ πάντα λύει ταῦτʼ ἔποϲ μοχθήματα.
   τὸ γὰρ φιλεῖν οὐκ ἔϲτιν ἐξ ὅτου πλέον
   ἤ τοῦδε τἀνδρὸϲ ἔϲχεθʼ, οὗ τητώμεναι
   τὸ λοιπὸν ἤδη τὸν βίον διάξετον.'
τοιαῦτʼ ἐπʼ ἀλλήλοιϲιν ἀμφικείμενοι
   λύγδην ἔκλαιον πάντεϲ. ὡϲ δὲ πρὸϲ τέλοϲ
   γόων ἀφίκοντʼ οὐδʼ ἔτʼ ὠρώρει βοή,
   ἦν μὲν ϲιωπή, φθέγμα δʼ ἐξαίφνηϲ τινὸϲ
   θώυξεν αὐτόν, ὥϲτε πάνταϲ ὀρθίαϲ
   ϲτῆϲαι φόβῳ δείϲανταϲ εὐθέωϲ τρίχαϲ·
   καλεῖ γὰρ αὐτὸν πολλὰ πολλαχῇ θεόϲ·
   'ὦ οὗτοϲ οὗτοϲ, Οἰδίπουϲ, τί μέλλομεν
   χωρεῖν; πάλαι δὴ τἀπὸ ϲοῦ βραδύνεται.'
   ὁ δʼ ὡϲ ἐπῄϲθετʼ ἐκ θεοῦ καλούμενοϲ,
   αὐδᾷ μολεῖν οἱ γῆϲ ἄνακτα Θηϲέα.
   κἀπεὶ προϲῆλθεν, εἶπεν, 'ὦ φίλον κάρα,
   δόϲ μοι χερὸϲ ϲῆϲ πίϲτιν ἀρχαίαν τέκνοιϲ,
   ὑμεῖϲ τε, παῖδεϲ, τῷδε· καὶ καταίνεϲον
   μήποτε προδώϲειν τάϲδʼ ἑκών, τελεῖν δʼ ὅϲʼ ἂν
   μέλλῃϲ φρονῶν εὖ ξυμφέροντʼ αὐταῖϲ ἀεί.'
   ὁ δʼ, ὡϲ ἀνὴρ γενναῖοϲ, οὐκ οἴκτου μέτα
   κατῇνεϲεν τάδʼ ὅρκιοϲ δράϲειν ξένῳ.
   ὅπωϲ δὲ ταῦτʼ ἔδραϲεν, εὐθὺϲ Οἰδίπουϲ
   ψαύϲαϲ ἀμαυραῖϲ χερϲὶν ὧν παίδων λέγει,
   'ὦ παῖδε, τλάϲαϲ χρὴ †τὸ γενναῖον φέρειν†
   χωρεῖν τόπων ἐκ τῶνδε, μηδʼ ἃ μὴ θέμιϲ
   λεύϲϲειν δικαιοῦν, μηδὲ φωνούντων κλύειν.
   ἀλλʼ ἕρπεθʼ ὡϲ τάχιϲτα· πλὴν ὁ κύριοϲ
   Θηϲεὺϲ παρέϲτω μανθάνειν τὰ δρώμενα.'
τοϲαῦτα φωνήϲαντοϲ εἰϲηκούϲαμεν

   ξύμπαντεϲ· ἀϲτακτεὶ δὲ ϲὺν ταῖϲ παρθένοιϲ
   ϲτένοντεϲ ὡμαρτοῦμεν. ὡϲ δʼ ἀπήλθομεν,
   χρόνῳ βραχεῖ ϲτραφέντεϲ, ἐξαπείδομεν
   τὸν ἄνδρα τὸν μὲν οὐδαμοῦ παρόντʼ ἔτι,
   ἄνακτα δʼ αὐτὸν ὀμμάτων ἐπίϲκιον
   χεῖρʼ ἀντέχοντα κρατόϲ, ὡϲ δεινοῦ τινοϲ
   φόβου φανέντοϲ οὐδʼ ἀναϲχετοῦ βλέπειν.
   ἔπειτα μέντοι βαιὸν οὐδὲ ϲὺν λόγῳ
   ὁρῶμεν αὐτὸν γῆν τε προϲκυνοῦνθʼ ἅμα
   καὶ τὸν θεῶν Ὄλυμπον ἐν ταὐτῷ χρόνῳ·
   μόρῳ δʼ ὁποίῳ κεῖνοϲ ὤλετʼ οὐδʼ ἂν εἷϲ
   θνητῶν φράϲειε πλὴν τὸ Θηϲέωϲ κάρα.
   οὐ γάρ τιϲ αὐτὸν οὔτε πυρφόροϲ θεοῦ
   κεραυνὸϲ ἐξέπραξεν οὔτε ποντία
   θύελλα κινηθεῖϲα τῷ τότʼ ἐν χρόνῳ,
   ἀλλʼ ἤ τιϲ ἐκ θεῶν πομπόϲ, ἢ τὸ νερτέρων
   εὔνουν διαϲτὰν γῆϲ ἀλάμπετον βάθρον.
   ἁνὴρ γὰρ οὐ ϲτενακτὸϲ οὐδὲ ϲὺν νόϲοιϲ
   ἀλγεινὸϲ ἐξεπέμπετʼ, ἀλλʼ εἴ τιϲ βροτῶν
   θαυμαϲτόϲ. εἰ δὲ μὴ δοκῶ φρονῶν λέγειν,
   οὐκ ἂν παρείμην οἷϲι μὴ δοκῶ φρονεῖν.
Χο. ποῦ δʼ αἵ τε παίδεϲ χοἰ προπέμψαντεϲ φίλων;
Αγ. αἵδʼ οὐχ ἑκάϲ· γόων γὰρ οὐκ ἀϲήμονεϲ
φθόγγοι ϲφε ϲημαίνουϲι δεῦρʼ ὁρμωμέναϲ.
Αν.
[ϲτρ. α
αἰαῖ, φεῦ· ἔϲτιν, ἔϲτι νῷν δὴ
   οὐ τὸ μέν, ἄλλο δὲ μή, πατρὸϲ ἔμφυτον
   ἄλαϲτον αἷμα δυϲμόροιν ϲτενάζειν,
   ᾧτινι τὸν πολὺν
   ἄλλοτε μὲν πόνον ἔμπεδον εἴχομεν,
   ἐν πυμάτῳ δʼ ἀλόγιϲτα παροίϲομεν,
   ἰδόντε καὶ παθούϲα.
Χο.    τί δʼ ἔϲτιν;
Αν. ἔϲτιν μὲν εἰκάϲαι, φίλοι.
Χο.    βέβηκεν;
Αν. ὡϲ μάλιϲτʼ ἂν ἐν πόθῳ λάβοιϲ.

   τί γάρ; ὅτῳ μήτʼ Ἄρηϲ
   μήτε πόντοϲ ἀντέκυρϲεν,
   ἄϲκοποι δὲ πλάκεϲ ἔμαρψαν
   ἐν ἀφανεῖ τινι μόρῳ φερόμενον.
   τάλαινα, νῷν δʼ ὀλεθρία
   νὺξ ἐπʼ ὄμμαϲιν βέβακε·
   πῶϲ γὰρ ἤ τινʼ ἀπίαν
   γᾶν ἢ πόντιον
   κλύδωνʼ ἀλώμεναι βίου
   δύϲοιϲτον ἕξομεν τροφάν;
Ιϲ. οὐ κάτοιδα. κατά με φόνιοϲ
   Ἀίδαϲ ἕλοι πατρὶ
   ξυνθανεῖν γεραιῷ
   τάλαιναν, ὡϲ ἔμοιγʼ ὁ μέλ-
   λων βίοϲ οὐ βιωτόϲ.
Χο. ὦ διδύμα τέκνων ἀρί-
ϲτα, τὸ θεοῦ καλῶϲ φέρειν,
   μηδʼ ἔτʼ ἄγαν φλέγεϲθον· οὔ-
   τοι κατάμεμπτʼ ἔβητον.
Αν.
[ἀντ. α
πόθοϲ ⟨τοι⟩καὶ κακῶν ἄρʼ ἦν τιϲ.
   καὶ γὰρ ὃ μηδαμὰ δὴ φίλον ἦν φίλον,
   ὁπότε γε καὶ τὸν ἐν χεροῖν κατεῖχον.
   ὦ πάτερ, ὦ φίλοϲ,
   ὦ τὸν ἀεὶ κατὰ γᾶϲ ϲκότον είμένοϲ·
   οὐδʼ ἐκεῖ ὢν ἀφίλητοϲ ἐμοί ποτε
   καὶ τᾷδε μὴ κυρήϲῃϲ.
Χο.    ἔπραξεν—
Αν. ἔπραξεν οἷον ἤθελεν.
Χο.    τὸ ποῖον;
Αν. ἇϲ ἔχρῃζε γᾶϲ ἐπὶ ξέναϲ
   ἔθανε· κοίταν δʼ ἔχει
   νέρθεν εὐϲκίαϲτον αἰέν,
   οὐδὲ πένθοε ἔλιπʼ ἄκλαυτον.
   ἀνὰ γὰρ ὄμμα ϲε τόδʼ, ὦ πάτερ, ἐμὸν
   ϲτένει δακρῦον, οὐδʼ ἔχω

   πῶϲ με χρὴ τὸ ϲὸν τάλαιναν
   ἀφανίϲαι τόϲον ἄχοϲ.
   ὤμοι, γᾶϲ ἐπὶ
   ξέναϲ θανεῖν ἔχρῃζεϲ, ἀλλʼ
ἐρῆμοϲ ἔθανεϲ ὧ δέ μοι.
Ιϲ. ὦ τἀλαινα, τίϲ ἄρα με πότμοϲ
   ἐπιμένει ϲέ τʼ, ὦ φίλα,
   πατρὸϲ ὧδʼ ἐρήμαϲ;
   
   
Χο. ἀλλʼ ἐπεὶ ὀλβίω ἔλυ-
   ϲεν τέλοϲ, ὦ φίλαι, βίου,
   λήγετε τοῦδʼ ἄχουϲ· κακῶν
   γὰρ δυϲάλωτοϲ οὐδείϲ.
Αν.
[ϲτρ. β
   πάλιν, φίλα, ϲυθῶμεν.
Ιϲ. ὡϲ τί ῥέξομεν;
Αν.    ἵμεροϲ ἔχει μέ τιϲ—
Ιϲ. ⟨τίϲ οὖν;⟩
Αν. τὰν χθόνιον ἑϲτίαν ἰδεῖν
Ιϲ.    τίνοϲ;
Αν. πατρόϲ, τάλαινʼ ἐγώ.
Ιϲ. θέμιϲ δὲ πῶϲ τάδʼ ἐϲτὶ νῷν;
   οὐχ ὁρᾷϲ;
Αν. τί τόδʼ ἐπέπληξαϲ;
Ιϲ.    καὶ τόδʼ, ὡϲ—
Αν. τί τόδε μάλʼ αὖθιϲ;
Ιϲ. ἄταφοϲ ἔπιτνε δίχα τε παντόϲ.
Αν. ἄγε με, καὶ τότʼ ἐπενάριξον.
⟨Ιϲ.   
Αν.   
Ιϲ. αἰαῖ, δυτάλαινα,
   πῇ δῆτʼ αὖθιϲ ὧδʼ ἐρῆμοϲ ἄποροϲ
   αἰῶνα τλάμονʼ ἕξω;
Χο.

[ἀντ. β
   φίλαι, τρέϲητε μηδέν.
Αν. ἀλλὰ ποῖ φύγω;
Χο.    καὶ πάροϲ ἀπεφὐγετον—
Αν. ⟨τὸ τί;⟩
Χο.    ⟨τὰ⟩ϲφῷν τὸ μὴ πίτνειν κακῶϲ.
Αν.    φρονῶ—
Χο. τί δῆθʼ ὅπερ νοεῖϲ;
Αν. ὅπωϲ μολούμεθʼ ἐϲ δόμουϲ
   οὐκ ἔχω.
Χο. μηδέ γε μάτενε.
Αν.    μόγοϲ ἔχει.
Χο. καὶ πάροϲ ἐπεῖ⟨χε⟩.
Αν. τοτὲ μὲν ἄπορα, τοτὲ δʼ ὕπερθεν.
Χο. μέγʼ ἄρα πέλαγοϲ ἐλάχετόν τι.
Αν.    ναὶ ναί.
Χο. ξύμφημι καὐτόϲ.
Αν. φεῦ, φεῦ· ποῖ μόλωμεν,
   ὦ Ζεῦ; ἐλπίδων γὰρ ἐϲ τί⟨νʼ ἔτι⟩ με
   δαίμων τανῦν γʼ ἐλαύνει;
Θη. παύετε θρῆνον, παῖδεϲ· ἐν οἷϲ γὰρ
   χάριϲ ἡ χθονία νὺξ ἀπόκειται,
   πενθεῖν οὐ χρή· νέμεϲιϲ γάρ.
Αν. ὦ τέκνον Αἰγέωϲ, προϲπίτνομέν ϲοι.
Θη. τίνοϲ, ὦ παίδεϲ, χρείαϲ ἀνύϲαι;
Αν. τύμβον θέλομεν
   προϲιδεῖν αὐταὶ πατρὸϲ ἡμετέρου.
Θη. ἀλλʼ οὐ θεμιτὸν κεῖϲʼ ⟨ἐετὶ⟩ μολεῖν.
Αν. πῶϲ εἶπαϲ, ἄναξ, κοίρανʼ Ἀθηνῶν;
Θη. ὦ παίδεϲ, ἀπεῖπεν ἐμοὶ κεῖνοϲ
   μήτε πελάζειν ἐϲ τούϲδε τόπουϲ
   μήτʼ ἐπιφωνεῖν μηδένα θνητῶν
   θήκην ἱεράν, ἣν κεῖνοϲ ἔχει.
   καὶ ταῦτά μʼ ἔφη πράϲϲοντα κακῶν
   χώραν ἕξειν αἰὲν ἄλυπον.
   ταῦτʼ οὖν ἔκλυεν δαίμων ἡμῶν

   χὠ πάντʼ ἀίων Διὸϲ Ὅρκοϲ.
Αν. ἀλλʼ εἰ τάδʼ ἔχει κατὰ νοῦν κείνῳ,
   ταῦτʼ ἂν ἀπαρκοῖ· Θήβαϲ δʼ ἡμᾶϲ
   τὰϲ ὠγυγίουϲ πέμψον, ἐάν πωϲ
   διακωλύϲωμεν ἰόντα φόνον
   τοῖϲιν ὁμαίμοιϲ.
Θη. δράϲω καὶ τάδε καὶ πάνθʼ ὁπόϲʼ ἂν
   μέλλω πράϲϲειν πρόϲφορά θʼ ὑμῖν
   καὶ τῷ κατὰ γῆϲ, ὃϲ νέον ἔρρει,
   πρὸϲ χάριν· οὐ δεῖ μʼ ἀποκάμνειν.
Χο. ἀλλʼ ἀποπαύετε μηδʼ ἐπὶ πλείω
   θρῆνον ἐγείρετε·
   πάντωϲ γὰρ ἔχει τάδε κῦροϲ.

