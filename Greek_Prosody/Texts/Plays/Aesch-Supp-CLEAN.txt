
Oxford Scholarly Editions Online
Aeschylus, Ἱκέτιδεϲ (463 BC)
D. L. Page (ed.), Oxford Classical Texts: Aeschyli: Septem Quae Supersunt Tragoedias
Published in print: Published online: May 2017
ΙΚΕΤΙΔΕϹ
ΙΚΕΤΙΔΕϹ
Ἱκέτιδεϲ Αἰϲχύλου
titulum tantum, neque argumentum nec dramatis personarum catalogum praebet M.
argumenti fragmentum praebet P. Oxy. 2256. (saec. II–III):
                        ἐπὶ ἀρ[
                        ἐνίκα [Αἰ]ϲχύλο[ϲ Ἱκέτιϲι Αἰγυπτίοιϲ
                            Δαν[αΐ]ϲι Ἀμυ[μώνηι ϲατυρικῆι
                            δεύτ[ε]ρ[ο]ϲ Ϲοφοκλῆ[ϲ τρίτοϲ
                            Μέϲατοϲ ⟦Ν̣ [̣ ]̣ [
                            ⟦Βάκχαιϲ Κωφοῖ[ϲ
                            Ποι]μέϲιν Κύκ̣ [
                                          ϲατυ(ρικῶι)
ΙΚΕΤΙΔΕϹ
ΧΟΡΟϹ Ζεὺϲ μὲν ἀφίκτωρ ἐπίδοι προφρόνωϲ
ϲτόλον ἡμέτερον νάιον ἀρθέντʼ
ἀπὸ προϲτομίων λεπτοψαμάθων
Νείλου· Δίαν δὲ λιποῦϲαι
χθόνα ϲύγχορτον Ϲυρίαι φεύγομεν,
οὔτινʼ ἐφʼ αἵματι δημηλαϲίαν

ψήφωι πόλεωϲ γνωϲθεῖϲαι,
ἀλλʼ αὐτογενῆ φυξανορίαν,
γάμον Αἰγύπτου παίδων ἀϲεβῆ τʼ
ὀνοταζόμεναι⟨                    ⟩·
Δαναὸϲ δὲ πατὴρ καὶ βούλαρχοϲ
καὶ ϲταϲίαρχοϲ τάδε πεϲϲονομῶν
κύδιϲτʼ ἀχέων ἐπέκρανεν
φεύγειν ἀνέδην διὰ κῦμʼ ἅλιον,
κέλϲαι δʼ Ἄργουϲ γαῖαν, ὅθεν δὴ
γένοϲ ἡμέτερον τῆϲ οἰϲτροδόνου
βοὸϲ ἐξ ἐπαφῆϲ κἀξ ἐπιπνοίαϲ
Διὸϲ εὐχόμενον τετέλεϲται.
τίνʼ ἂν οὖν χώραν εὔφρονα μᾶλλον
τῆϲδʼ ἀφικοίμεθα
ϲὺν τοῖϲδʼ ἱκετῶν ἐγχειριδίοιϲ
ἐριοϲτέπτοιϲι κλάδοιϲιν;
ὦ πόλιϲ, ὦ γῆ καὶ λευκὸν ὕδωρ,
ὕπατοί τε θεοὶ καὶ βαρυτίμουϲ
χθόνιοι θήκαϲ κατέχοντεϲ,
καὶ Ζεὺϲ ϲωτὴρ τρίτοϲ, οἰκοφύλαξ
ὁϲίων ἀνδρῶν, δέξαϲθʼ ἱκέτην
τὸν θηλυγενῆ ϲτόλον αἰδοίωι
πνεύματι χώραϲ· ἀρϲενοπληθῆ δʼ
ἑϲμὸν ὑβριϲτὴν Αἰγυπτογενῆ,
πρὶν πόδα χέρϲωι τῆιδʼ ἐν ἀϲώδει
θεῖναι, ξὺν ὄχωι ταχυήρει
πέμψατε πόντονδʼ· ἔνθα δὲ λαίλαπι
χειμωνοτύπωι βροντῆι ϲτεροπῆι τʼ
ὀμβροφόροιϲίν τʼ ἀνέμοιϲ ἀγρίαϲ
ἁλὸϲ ἀντήϲαντεϲ ὄλοιντο,
πρίν ποτε λέκτρων ὧν θέμιϲ εἴργει
ϲφετεριξάμενοι πατραδέλφειαν
τήνδʼ ἀεκόντων ἐπιβῆναι.
[ϲτρ. α
νῦν δʼ ἐπικεκλομένα
Δῖον πόρτιν, ὑπερπόντιον τιμάορʼ, ἶνίν γʼ
          ἀνθονομούϲαϲ προγόνου βοὸϲ ἐξ ἐπιπνοίαϲ
Ζηνόϲ· ἔφαψιν ἐπωνυμίαν δʼ ἐπεκραίνετο μόρϲιμοϲ αἰὼν
εὐλόχωϲ, Ἔπαφον δʼ ἐγένναϲεν·

[ἀντ. α
ὅν τʼ ἐπιλεξαμένα
νῦν ἐν ποιονόμοιϲ ματρὸϲ ἀρχαίαϲ τόποιϲ τῶν
          πρόϲθε πόνων μναϲαμένα, τάδε νῦν ἐπιδείξω
πιϲτὰ τεκμήρια, γαιονόμοιϲι δʼ ἄελπτά περ ὄντα φανεῖται·
γνώϲεται δὲ λόγου τιϲ ἐν μάκει.
[ϲτρ. β
εἰ δὲ κυρεῖ τιϲ πέλαϲ οἰωνοπόλων
ἔγγαιοϲ οἶκτον ἀίων,
δοξάϲει τινʼ ἀκούειν ὄπα τᾶϲ Τηρεΐαϲ
†μήτιδοϲ† οἰκτρᾶϲ ἀλόχου,
κιρκηλάτου γʼ ἀηδόνοϲ,
[ἀντ. β
ἅ τʼ ἀπὸ χώρων ποταμῶν τʼ ἐργομένα
πενθεῖ μὲν οἶκτον ἠθέων,
ξυντίθηϲι δὲ παιδὸϲ μόρον, ὡϲ αὐτοφόνωϲ
ὤλετο πρὸϲ χειρὸϲ ἕθεν
δυϲμάτοροϲ κότου τυχών·
[ϲτρ. γ
τὼϲ καὶ ἐγὼ φιλόδυρτοϲ Ἰαονίοιϲι νομοῖϲι
δάπτω τὰν ἁπαλὰν Νειλοθερῆ παρειὰν
ἀπειρόδακρύν τε καρδίαν,
γοεδνὰ δʼ ἀνθεμίζομαι
δειμαίνουϲα, φίλοϲ τᾶϲδε φυγᾶϲ
Ἀερίαϲ ἀπὸ γᾶϲ
εἴ τιϲ ἐϲτὶ κηδεμών.
[ἀντ. γ
ἀλλὰ θεοὶ γενέται κλύετʼ εὖ τὸ δίκαιον ἰδόντεϲ
†ἥβαι μὴ τέλεον† δόντεϲ ἔχειν παρʼ αἶϲαν,
ὕβριν δʼ ἐτύμωϲ ϲτυγοῦντεϲ
πέλοιτʼ ἂν ἔνδικοι γάμοιϲ.
ἔϲτιν κἀκ πολέμου τειρομένοιϲ
βωμὸϲ ἀρῆϲ φυγάϲιν
ῥῦμα, δαιμόνων ϲέβαϲ.
[ϲτρ. δ
εἴθʼ εἴη ʼκ Διὸϲ εὖ παναληθῶϲ·
Διὸϲ ἵμεροϲ οὐκ εὐθήρατοϲ ἐτύχθη·

δαυλοὶ γὰρ πραπίδων
δάϲκιοί τε τείνουϲιν πόροι κατιδεῖν ἄφραϲτοι.
[ἀντ. δ
πίπτει δʼ ἀϲφαλὲϲ οὐδʼ ἐπὶ νώτωι,
κορυφᾶι Διὸϲ εἰ κρανθῆι πρᾶγμα τέλειον·
παντᾶι τοι φλεγέθει
κἀν ϲκότωι μελαίναι ξὺν τύχαι μερόπεϲϲι λαοῖϲ.
[ϲτρ. ε
ἰάπτει δʼ ἐλπίδων
ἀφʼ ὑψιπύργων πανώλειϲ βροτούϲ,
βίαν δʼ οὔτινʼ ἐξοπλίζει.
πᾶν ἄπονον δαιμονίων·
ἥμενοϲ ὃν φρόνημά πωϲ
αὐτόθεν ἐξέπραξεν ἔμ-
          παϲ ἑδράνων ἀφʼ ἁγνῶν.
[ἀντ. ε
ἰδέϲθω δʼ εἰϲ ὕβριν
βρότειον οἵαι νεάζει πυθμὴν
διʼ ἁμὸν γάμον τεθαλὼϲ
δυϲπαραβούλοιοι φρεϲίν,
καὶ διάνοιαν μαινόλιν
κέντρον ἔχων ἄφυκτον, †ἄ-
          ται δʼ ἀπάται μεταγνούϲ†.
[ϲτρ. ζ
τοιαῦτα πάθεα μέλεα θρεομένα λέγω
λιγέα βαρέα δακρυοπετῆ,
ἰὴ ἰή, ἰηλέμοιϲιν ἐμπρεπῆ·
ζῶϲα γόοιϲ με τιμῶ.
[ἐφυμν. α ἱλέομαι μὲν Ἀπίαν βοῦνιν·
καρβᾶνα δʼ αὐδὰν εὖ, γᾶ, κοννεῖϲ.
πολλάκι δʼ ἐμπίτνω ξὺν λακίδι λινοϲινεῖ
Ϲιδονίαι καλύπτραι.
[ἀντ. ζ
†θεοῖϲ δʼ ἐναγέα τέλεα πελομένων καλῶϲ
ἐπίδρομʼ ὁπόθι θάνατοϲ ἀπῆι†.
ἰὼ ἰώ, ἰὼ δυϲάγκριτοι πόνοι,
ποῖ τόδε κῦμʼ ἀπάξει;

[ἐφυμν. α
ἱλέομαι μὲν Ἀπίαν βοῦνιν·
καρβᾶνα δʼ αὐδὰν εὖ, γᾶ, κοννεῖϲ.
πολλάκι δʼ ἐμπίτνω ξὺν λακίδι λινοϲινεῖ
Ϲιδονίαι καλύπτραι.
[ϲτρ. η
πλάτα μὲν οὖν λινορραφήϲ
          τε δόμοϲ ἅλα ϲτέγων δορὸϲ
ἀχείματόν μʼ ἔπεμπε ϲὺν πνοαῖϲ, οὐδὲ μέμφομαι·
τελευτὰϲ δʼ ἐν χρόνωι πατὴρ ὁ παντόπταϲ
πρευμενεῖϲ κτίϲειεν·
[ἐφυμν. β
ϲπέρμα ϲεμνᾶϲ μέγα ματρὸϲ εὐνὰϲ
ἀνδρῶν, ἒ ἔ,
ἄγαμον ἀδάματον ἐκφυγεῖν.
[ἀντ. η
θέλουϲα δʼ αὖ θέλουϲαν ἁ-
          γνά μʼ ἐπιδέτω Διὸϲ κόρα
ἔχουϲα ϲέμνʼ †ἐνώπιʼ ἀϲφαλέϲ†, παντὶ δὲ ϲθένει
διωγμοῖϲ ἀϲχαλῶϲʼ ἄδμητοϲ ἀδμήται
ῥύϲιοϲ γενέϲθω·
[ἐφυμν. β
ϲπέρμα ϲεμνᾶϲ μέγα ματρὸϲ εὐνὰϲ
ἀνδρῶν, ἒ ἔ,
ἄγαμον ἀδάματον ἐκφυγεῖν.
[ϲτρ. θ
εἰ δὲ μή, μελανθὲϲ
ἡλιόκτυπον γένοϲ
τὸν γάιον,
τὸν πολυξενώτατον
          Ζῆνα τῶν κεκμηκότων
ἱξόμεϲθα ϲὺν κλάδοιϲ
ἀρτάναιϲ θανοῦϲαι,
μὴ τυχοῦϲαι θεῶν Ὀλυμπίων·
[ἐφυμν. γ
ἆ Ζήν, Ἰοῦϲ † ἰὼ μῆνιϲ
μάϲτειρʼ † ἐκ θεῶν.
κοννῶ δʼ ἄγαν
γαμετᾶϲ οὐρανόνικον·

χαλεποῦ γὰρ ἐκ πνεύματοϲ εἶϲι χειμών.
[ἀντ. θ
καὶ τότʼ αὖ δικαίοιϲ
Ζεὺϲ ἐνέξεται ψόγοιϲ,
τὸν τᾶϲ βοὸϲ
παῖδʼ ἀτιμάϲαϲ, τὸν αὐ-
          τόϲ ποτʼ ἔκτιϲεν γόνωι,
νῦν ἔχων παλίντροπον
ὄψιν ἐν λιταῖϲιν·
ὑψόθεν δʼ εὖ κλύοι καλούμενοϲ·
[ἐφυμν. γ
〈ἆ Ζήν, Ἰοῦϲ † ἰὼ μῆνιϲ
μάϲτειρʼ † ἐκ θεῶν.
κοννῶ δʼ ἄγαν
γαμετᾶϲ οὐρανόνικον·
χαλεποῦ γὰρ ἐκ πνεύματοϲ εἶϲι χειμών.〈
ΔΑΝΑΟϹ παῖδεϲ, φρονεῖν χρή· ξὺν φρονοῦντι δʼ ἥκετε
πιϲτῶι γέροντι τῶιδε ναυκλήρωι πατρί.
καὶ τἀπὶ χέρϲου νῦν προμηθίαν λαβὼν
αἰνῶ φυλάξαι τἄμʼ ἔπη δελτουμέναϲ.
ὁρῶ κόνιν, ἄναυδον ἄγγελον ϲτρατοῦ·
ϲύριγγεϲ οὐ ϲιγῶϲιν ἀξονήλατοι·
ὄχλον δʼ ὑπαϲπιϲτῆρα καὶ δορυϲϲόον
λεύϲϲω ξὺν ἵπποιϲ καμπύλοιϲ τʼ ὀχήμαϲιν.
τάχʼ ἂν πρὸϲ ἡμᾶϲ τῆϲδε γῆϲ ἀρχηγέται
ὀπτῆρεϲ εἶεν ἀγγέλων πεπυϲμένοι.
ἀλλʼ εἴτʼ ἀπήμων εἴτε καὶ τεθηγμένοϲ
ὠμῆι ξὺν ὀργῆι τῶνδʼ ἐπόρνυται ϲτόλοϲ,
ἄμεινόν ἐϲτι παντὸϲ οὕνεκʼ, ὦ κόραι,
πάγον προϲίζειν τόνδʼ ἀγωνίων θεῶν.
κρεῖϲϲον δὲ πύργου βωμόϲ, ἄρρηκτον ϲάκοϲ.
ἀλλʼ ὡϲ τάχιϲτα βᾶτε καὶ λευκοϲτεφεῖϲ
ἱκτηρίαϲ, ἀγάλματʼ αἰδοίου Διόϲ,
ϲεμνῶϲ ἔχουϲαι διὰ χερῶν εὐωνύμων
αἰδοῖα καὶ γοεδνὰ καὶ ζαχρεῖʼ ἔπη
ξένουϲ ἀμείβεϲθʼ ὡϲ ἐπήλυδαϲ πρέπει,
τορῶϲ λέγουϲαι τάϲδʼ ἀναιμάκτουϲ φυγάϲ.
φθογγῆι δʼ ἑπέϲθω πρῶτα μὲν τὸ μὴ θραϲύ,

τὸ μὴ μάταιον δʼ ἐκ †μετώπω ϲωφρονῶν†
ἴτω προϲώπων ὄμματοϲ παρʼ ἡϲύχου·
καὶ μὴ πρόλεϲχοϲ μηδʼ ἐφολκὸϲ ἐν λόγωι
γένηι· τὸ τῆιδε κάρτʼ ἐπίφθονον γένοϲ.
μέμνηϲο δʼ εἴκειν· χρεῖοϲ εἶ ξένη φυγάϲ·
θραϲυϲτομεῖν γὰρ οὐ πρέπει τοὺϲ ἥϲϲοναϲ.
Χο. πάτερ, φρονούντωϲ πρὸϲ φρονοῦνταϲ ἐννέπειϲ·
φυλάξομαι δὲ τάϲδε μεμνῆϲθαι ϲέθεν
κεδνὰϲ ἐφετμάϲ· Ζεὺϲ δὲ γεννήτωρ ἴδοι.
Δα. ἴδοιτο δῆτα πρευμενοῦϲ ἀπʼ ὄμματοϲ.
Χο. κείνου θέλοντοϲ εὖ τελευτήϲει τάδε.
Δα. μή νυν ϲχόλαζε, †μηχανῆϲ δʼ ἔϲτω κράτοϲ†.
Χο. θέλοιμʼ ἂν ἤδη ϲοὶ πέλαϲ θρόνουϲ ἔχειν.
210a Δα. ⟨                                                      ⟩
Χο. ὦ Ζεῦ, κόπων οἴκτιρε μὴ ἀπολωλόταϲ.
Δα. καὶ Ζηνὸϲ ἶνιν τόνδε νῦν κικλήϲκετε.
Χο. καλοῦμεν αὐγὰϲ ἡλίου ϲωτηρίουϲ.
Δα. ἁγνόν γʼ Ἀπόλλω, φυγάδʼ ἀπʼ οὐρανοῦ θεόν.
Χο. εἰδὼϲ ἂν αἶϲαν τήνδε ϲυγγνοίη βροτοῖϲ.
Δα. ϲυγγνοῖτο δῆτα καὶ παραϲταίη πρόφρων.
Χο. τίνʼ οὖν κικλήϲκω τῶνδε δαιμόνων ἔτι;
Δα. ὁρῶ τρίαιναν τήνδε, ϲημεῖον θεοῦ.
Χο. ἀλλʼ εὖ τʼ ἔπεμψεν εὖ τε δεξάϲθω χθονί.
Δα. Ἑρμῆϲ ὅδʼ ἄλλοϲ τοῖϲιν Ἑλλήνων νόμοιϲ.
Χο. ἐλευθέροιϲ νυν ἐϲθλὰ κηρυκευέτω.
Δα. πάντων δʼ ἀνάκτων τῶνδε κοινοβωμίαν
ϲέβεϲθʼ· ἐν ἁγνῶι δʼ ἑϲμὸϲ ὣϲ πελειάδων
ἵζεϲθε κίρκων τῶν ὁμοπτέρων φόβωι,
ἐχθρῶν ὁμαίμοιϲ καὶ μιαινόντων γένοϲ.
ὄρνιθοϲ ὄρνιϲ πῶϲ ἂν ἁγνεύοι φαγών;
πῶϲ δʼ ἂν γαμῶν ἄκουϲαν ἄκοντοϲ πάρα
ἁγνὸϲ γένοιτʼ ἄν; οὐδὲ μὴ ʼν Ἅιδου θανὼν
φύγηι ματαίων αἰτίαϲ, πράξαϲ τάδε.
κἀκεῖ δικάζει τἀμπλακήμαθʼ, ὡϲ λόγοϲ,
Ζεὺϲ ἄλλοϲ ἐν καμοῦϲιν ὑϲτάταϲ δίκαϲ.
ϲκοπεῖτε κἀμείβεϲθε τόνδε τὸν τρόπον
ὅπωϲ ἂν ὑμῖν πρᾶγοϲ εὖ νικᾶι τόδε.

ΒΑϹΙΛΕΥϹ ποδαπὸν ὅμιλον τόνδʼ ἀνελληνόϲτολον
πέπλοιϲι βαρβάροιϲι κἀμπυκώμαϲι
χλίοντα προϲφωνοῦμεν; οὐ γὰρ Ἀργολὶϲ
ἐϲθὴϲ γυναικῶν οὐδʼ ἀφʼ Ἑλλάδοϲ τόπων.
ὅπωϲ δὲ χώραν οὔτε κηρύκων ὕπο
ἀπρόξενοί τε νόϲφιν ἡγητῶν μολεῖν
ἔτλητʼ ἀτρέϲτωϲ, τοῦτο θαυμαϲτὸν πέλει.
κλάδοι γε μὲν δὴ κατὰ νόμουϲ ἀφικτόρων
κεῖνται παρʼ ὑμῶν πρὸϲ θεοῖϲ ἀγωνίοιϲ·
μόνον τόδʼ Ἑλλὰϲ χθὼν ϲυνοίϲεται †ϲτόχωι
καὶ τἄλλα πόλλʼ ἐπεικάϲαι† δίκαιον ἦν,
εἰ μὴ παρόντι φθόγγοϲ ἦν ὁ ϲημανῶν.
Χο. εἴρηκαϲ ἀμφὶ κόϲμον ἀψευδῆ λόγον·
ἐγὼ δὲ πρόϲ ϲε πότερον ὡϲ ἔτην λέγω
ἢ τηρὸν ἱερόρραβδον ἢ πόλεωϲ ἀγόν;
Βα. πρὸϲ ταῦτʼ ἀμείβου καὶ λέγʼ εὐθαρϲὴϲ ἐμοί·
τοῦ γηγενοῦϲ γάρ εἰμʼ ἐγὼ Παλαίχθονοϲ
ἶνιϲ Πελαϲγόϲ, τῆϲδε γῆϲ ἀρχηγέτηϲ,
ἐμοῦ δʼ ἄνακτοϲ εὐλόγωϲ ἐπώνυμον
γένοϲ Πελαϲγῶν τήνδε καρποῦται χθόνα·
καὶ πᾶϲαν αἶαν ἧϲ δίʼ ἁγνὸϲ ἔρχεται
Ϲτρυμών, τὸ πρὸϲ δύνοντοϲ ἡλίου, κρατῶ·
ὁρίζομαι δὲ τήν τε Περραιβῶν χθόνα
Πίνδου τε τἀπέκεινα Παιόνων πέλαϲ
ὄρη τε Δωδωναῖα· ϲυντέμνει δʼ ὅροϲ
ὑγρᾶϲ θαλάϲϲηϲ. τῶνδε τἀπὶ τάδε κρατῶ.
αὐτῆϲ δὲ χώραϲ Ἀπίαϲ πέδον τόδε
πάλαι κέκληται φωτὸϲ ἰατροῦ χάριν·
̓͂Απιϲ γὰρ ἐλθὼν ἐκ πέραϲ Ναυπακτίαϲ
ἰατρόμαντιϲ παῖϲ Ἀπόλλωνοϲ χθόνα
τήνδʼ ἐκκαθαίρει κνωδάλων βροτοφθόρων,
τὰ δὴ παλαιῶν αἱμάτων μιάϲμαϲιν
χρανθεῖϲ' ἀνῆκε γαῖα †μηνεῖται ἄκη†,
δρακονθόμιλον δυϲμενῆ ξυνοικίαν·
τούτων ἄκη τομαῖα καὶ λυτήρια
πράξαϲ ἀμέμπτωϲ ̓͂Απιϲ Ἀργείαι χθονὶ
μνήμην ποτ' ἀντίμιϲθον ηὕρετʼ ἐν λιταῖϲ.
ἔχουϲα δʼ ἤδη τἀπʼ ἐμοῦ τεκμήρια
γένοϲ τʼ ἂν ἐξεύχοιο καὶ λέγοιϲ πρόϲω.

μακράν γε μὲν δὴ ῥῆϲιν οὐ ϲτέργει πόλιϲ.
Χο. βραχὺϲ τορόϲ θʼ ὁ μῦθοϲ· Ἀργεῖαι γένοϲ
ἐξευχόμεϲθα, ϲπέρματʼ εὐτέκνου βοόϲ·
καὶ τῶιδʼ ἀληθῆ πάντα προϲφύϲω λόγωι.
Βα. ἄπιϲτα μυθεῖϲθʼ, ὦ ξέναι, κλύειν ἐμοί,
ὅπωϲ τόδʼ ὑμῖν ἐϲτιν Ἀργεῖον γένοϲ.
Λιβυϲτικαῖϲ γὰρ μᾶλλον ἐμφερέϲτεραι
γυναιξίν ἐϲτε κοὐδαμῶϲ ἐγχωρίαιϲ·
καὶ Νεῖλοϲ ἂν θρέψειε τοιοῦτον φυτόν·
Κύπριοϲ χαρακτήρ τʼ ἐν γυναικείοιϲ τύποιϲ
εἰκὼϲ πέπληκται τεκτόνων πρὸϲ ἀρϲένων·
Ἰνδάϲ τʼ ἀκούων νομάδαϲ ἱπποβάμοϲιν
†εἶναι καμήλοιϲ ἀϲτραβιζούϲαϲ χθόνα†
παρʼ Αἰθίοψιν ἀϲτυγειτονουμέναϲ,
καὶ τὰϲ ἀνάνδρουϲ κρεθβότουϲ τʼ Ἀμαζόναϲ,
εἰ τοξοτευχεῖϲ ἦτε, κάρτʼ ἂν ἤικαϲα
ὑμᾶϲ· διδαχθεὶϲ ⟨δʼ⟩ ἂν τόδʼ εἰδείην πλέον,
ὅπωϲ γένεθλον ϲπέρμα τʼ Ἀργεῖον τὸ ϲόν.
Χο. κληιδοῦχον Ἥραϲ φαϲὶ δωμάτων ποτὲ
Ἰὼ γενέϲθαι τῆιδʼ ἐν Ἀργείαι χθονί.
Βα. ἦν ὡϲ μάλιϲτα, καὶ φάτιϲ πολλὴ κρατεῖ.
⟨Χο.                                                         ⟩
Βα. μὴ καὶ λόγοϲ τιϲ Ζῆνα μειχθῆναι βροτῶι;
Χο. κἄκρυπτά γʼ Ἥραϲ ταῦτα τἀμπαλάγματʼ ἦν.
Βα. πῶϲ οὖν τελευτᾶι βαϲιλέωιν νείκη τάδε;
Χο. βοῦν τὴν γυναῖκ' ἔθηκεν Ἀργεία θεόϲ.
Βα. οὔκουν πελάζει Ζεὺϲ ἐπʼ εὐκραίρωι βοΐ;
Χο. φαϲίν, πρέποντα βουθόρωι ταύρωι δέμαϲ.
Βα. τί δῆτα πρὸϲ ταῦτʼ ἄλοχοϲ ἰϲχυρὰ Διόϲ;
Χο. τὸν πάνθʼ ὁρῶντα φύλακʼ ἐπέϲτηϲεν βοΐ.
Βα. ποῖον πανόπτην οἰοβουκόλον λέγειϲ;
Χο. Ἄργον, τὸν Ἑρμῆϲ παῖδα γῆϲ κατέκτανε.
Βα. τί οὖν ἔτευξʼ ἔτʼ ἄλλο δυϲπότμωι βοΐ;
Χο. βοηλάτην μύωπα κινητήριον.
307a ⟨Βα                                     ⟩
Χο. οἶϲτρον καλοῦϲιν αὐτὸν οἱ Νείλου πέλαϲ.
Βα. τῶι γάρ νιν ἐκ γῆϲ ἤλαϲεν μακρῶι δρόμωι;

Χο. καὶ ταῦτʼ ἔλεξαϲ πάντα ϲυγκόλλωϲ ἐμοί.
310a ⟨Βα.                                     ⟩
Χο. καὶ μὴν Κάνωβον κἀπὶ Μέμφιν ἵκετο.
⟨Βα.                                     ⟩
Χο. καὶ Ζεύϲ γʼ ἐφάπτωρ χειρὶ φιτύει γόνον.
Βα. τίϲ οὖν ὁ Δῖοϲ πόρτιϲ εὔχεται βοόϲ;
Χο. Ἔπαφοϲ, ἀληθῶϲ ῥυϲίων ἐπώνυμοϲ.
⟨Βα.                                      ⟩
Χο. Λιβύη, μέγιϲτον γῆϲ † καρπουμένη.
Βα. τίνʼ οὖν ἔτʼ ἄλλον τῆϲδε βλαϲτημὸν λέγειϲ;
Χο. Βῆλον δίπαιδα, πατέρα τοῦδʼ ἐμοῦ πατρόϲ.
Βα. τοῦ πανϲόφου νῦν ὄνομα τούτου μοι φράϲον.
Χο. Δαναόϲ, ἀδελφὸϲ δʼ ἐϲτὶ πεντηκοντάπαιϲ.
Βα. καὶ τοῦδʼ ἄνοιγε τοὔνομʼ ἀφθόνωι λόγωι.
Χο. Αἴγυπτοϲ. εἰδὼϲ δʼ ἀμὸν ἀρχαῖον γένοϲ
πράϲϲοιϲ ἂν ὡϲ Ἀργεῖον ἀντήϲαϲ ϲτόλον.
Βα. δοκεῖτέ ⟨τοί⟩ μοι τῆϲδε κοινωνεῖν χθονὸϲ
τἀρχαῖον· ἀλλὰ πῶϲ πατρῶια δώματα
λιπεῖν ἔτλητε; τίϲ κατέϲκηψεν τύχη;
Χο. ἄναξ Πελαϲγῶν, αἰόλʼ ἀνθρώπων κακά,
πόνου δʼ ἴδοιϲ ἂν οὐδαμοῦ ταὐτὸν πτερόν·
ἐπεὶ τίϲ ηὔχει τήνδʼ ἀνέλπιϲτον φυγὴν
κέλϲειν ἐϲ Ἄργοϲ κῆδοϲ ἐγγενὲϲ τὸ πρὶν
ἔχθει μεταπτοοῦϲαν εὐναίων γάμων;
Βα. τί φὴιϲ ἱκνεῖϲθαι τῶνδʼ ἀγωνίων θεῶν
λενκοϲτεφεῖϲ ἔχουϲα νεοδρέπτουϲ κλάδουϲ;
Χο. ὡϲ μὴ γένωμαι δμωὶϲ Αἰγύπτου γένει.
Βα. πότερα κατʼ ἔχθραν ἢ τὸ μὴ θέμιϲ λέγειϲ;
Χο. τίϲ δʼ ἂν φίλουϲ ὄνοιτο τοὺϲ κεκτημένουϲ;
Βα. ϲθένοϲ μὲν οὕτωϲ μεῖζον αὔξεται βροτοῖϲ.
Χο. καὶ δυϲτυχούντων γʼ εὺμαρὴϲ ἀπαλλαγή.
Βα. πῶϲ οὖν πρὸϲ ὑμᾶϲ εὐϲεβὴϲ ἐγὼ πέλω;
Χο. αἰτοῦϲι μὴ ʼκδοὺϲ παιϲὶν Αἰγύπτου πάλιν.
Βα. βαρέα ϲύ γʼ εἶπαϲ, πόλεμον ἄραϲθαι νέον.
Χο. ἀλλʼ ἡ Δίκη γε ξυμμάχων ὑπερϲτατεῖ.
Βα. εἴπερ γʼ ἀπʼ ἀρχῆϲ πραγμάτων κοινωνὸϲ ἦν.
Χο. αἰδοῦ ϲὺ πρύμναν πόλεοϲ ὧδʼ ἐϲτεμμένην.
Βα. πέφρικα λεύϲϲων τάϲδʼ ἕδραϲ καταϲκίουϲ.
Χο. βαρύϲ γε μέντοι Ζηνὸϲ ἱκεϲίου κότοϲ.

[ϲτρ. α
          Παλαίχθονοϲ τέκοϲ, κλῦθί μου
          πρόφρονι καρδίαι, Πελαϲγῶν ἄναξ,
          ἴδε με τὰν ἱκέτιν φυγάδα περίδρομον,
          λυκοδίωκτον ὡϲ δάμαλιν ἂμ πέτραιϲ
          ἠλιβάτοιϲ, ἵνʼ ἀλκᾶι πίϲυνοϲ μέμυ-
                   κε φράζουϲα βοτῆρι μόχθουϲ.
Βα. ὁρῶ κλάδοιϲι νεοδρόποιϲ κατάϲκιον
νεύονθʼ ὅμιλον τόνδʼ ἀγωνίων θεῶν.
εἴη δʼ ἄνατον πρᾶγμα τοῦτʼ ἀϲτοξένων,
μηδʼ ἐξ ἀέλπτων κἀπρομηθήτων πόλει
νεῖκοϲ γένηται· τῶν γὰρ οὐ δεῖται πόλιϲ.
[ἀντ. α
Χο.           ἴδοιτο δῆτʼ ἄνατον φυγὰν
          ἱκεϲία Θέμιϲ Διὸϲ κλαρίου.
          ϲὺ δὲ παρʼ ὀψιγόνου μάθε γεραιόφρων·
          ποτιτ, όπαιον αἰδόμενοϲ οὐ λιπερ-
          ⟨νὴϲ            ⟩ ἱεροδόκα
                   θεῶν λήματʼ ἀπʼ ἀνδρὸϲ ἀγνοῦ.
Βα. οὔτοι κάθηϲθε δωμάτων ἐφέϲτιοι
ἐμῶν· τὸ κοινὸν δʼ εἰ μιαίνεται πόλιϲ,
ξυνῆι μελέϲθω λαὸϲ ἐκπονεῖν ἄκη.
ἐγὼ δʼ ἂν οὐ κραίνοιμʼ ὑπόϲχεϲιν πάροϲ,
ἀϲτοῖϲ δὲ πᾶϲι τῶνδε κοινώϲαϲ πέρι.
[ϲτρ. β
Χο.           ϲύ τοι πόλιϲ, ϲὺ δὲ τὸ δήμιον·
          πρύτανιϲ ἄκριτοϲ ὢν
          κρατύνειϲ βωμόν, ἑϲτίαν χθονόϲ,
          μονοψήφοιϲι νεύμαϲιν ϲέθεν,
          μονοϲκήπτροιϲι δʼ ἐν θρόνοιϲ χρέοϲ
          πᾶν ἐπικραίνειϲ· ἄγοϲ φυλάϲϲου.
Βα. ἄγοϲ μὲν εἴη τοῖϲ ἐμοῖϲ παλιγκότοιϲ,
ὑμῖν δʼ ἀρήγειν οὐκ ἔχω βλάβηϲ ἄτερ·
οὐδʼ αὖ τόδʼ εὖφρον, τάϲδʼ ἀτιμάϲαι λιτάϲ.
ἀμηχανῶ δὲ καὶ φόβοϲ μʼ ἔχει φρέναϲ
δρᾶϲαί τε μὴ δρᾶϲαί τε καὶ τύχην ἑλεῖν.
[ἀντ. β

Χο.           τὸν ὑψόθεν ϲκοπὸν ἐπιϲκόπει
          φύλακα πολυπόνων
          βροτῶν οἳ τοῖϲ πέλαϲ προϲήμενοι
          δίκαϲ οὐ τυγχάνουϲιν ἐννόμου·
          μένει τοι Ζηνὸϲ ἱκταίον κότοϲ
          δυϲπαράθελκτοϲ παθόντοϲ οἴκτοιϲ.
Βα. εἴ τοι κρατοῦϲι παῖδεϲ Αἰγύπτου ϲέθεν
νόμωι πόλεωϲ, φάϲκοντεϲ ἐγγύτατα γένουϲ
εἶναι, τίϲ ἂν τοῖϲδʼ ἀντιωθῆναι θέλοι;
δεῖ τοί ϲε φεύγειν κατὰ νόμουϲ τοὺϲ οἴκοθεν,
ὡϲ οὐκ ἔχουϲιν κῦροϲ οὐδὲν ἀμφὶ ϲοῦ.
[ϲτρ. γ
Χο.           μή τί ποτʼ οὖν γενοίμαν ὑποχείριοϲ
          κράτεϲιν ἀρϲένων· ὑπάϲτρωι δέ τοι
          μῆχαρ ὁρίζομαι γάμου δύϲφρονοϲ
               φυγᾶι· ξύμμαχον δʼ ἐλόμενοϲ Δίκαν
              κρῖνε ϲέβαϲ τὸ πρὸϲ θεῶν.
Βα. οὐκ εὔκριτον τὸ κρῖμα· μή μʼ αἱροῦ κριτήν.
εἶπον δὲ καὶ πρίν, οὐκ ἄνευ δήμου τάδε
πράξαιμʼ ἄν, οὐδέ περ κρατῶν, μὴ καί ποτε
εἴπηι λεώϲ, εἴ πού τι μὴ τοῖον τύχοι,
'ἐπήλυδαϲ τιμῶν ἀπώλεϲαϲ πόλιν.'
[ἀντ. γ
Χο.           ἀμφοτέροιϲ ὁμαίμων τάδʼ ἐπιϲκοπεῖ
          Ζεὺϲ ἑτερορρεπήϲ, νέμων εἰκότωϲ
          ἄδικα μὲν κακοῖϲ, ὅϲια δʼ ἐννόμοιϲ·
          τί τῶνδʼ ἐξ ἴϲου ῥεπομένων μεταλ-
                   γὲϲ τὸ δίκαιον ἔρξαι;
Βα. δεῖ τοι βαθείαϲ φροντίδθϲ ϲωτηρίου
δίκην κολυμβητῆροϲ ἐϲ βυθὸν μολεῖν
δεδορκὸϲ ὄμμα μηδʼ ἄγαν ὠινωμένον,
ὅπωϲ ἄνατα ταῦτα πρῶτα μὲν πόλει,
αὐτοῖϲί θʼ ἡμῖν ἐκτελευτήϲει καλῶϲ,
καὶ μήτε δῆριϲ ῥυϲίων ἐφάψεται
μήτʼ ἐν θεῶν ἕδραιϲιν ὧδʼ ἰδρυμέναϲ
ἐκδόντεϲ ὑμᾶϲ τὸν πανώλεθρον θεὸν
βαρὺν ξύνοικον θηϲόμεϲθʼ ἀλάϲτορα,
ὃϲ οὐδʼ ἐν Ἅιδου τὸν θανόντʼ ἐλευθεροῖ·
μῶν οὐ δοκεῖ δεῖν φροντίδoϲ ϲωτηρίου;

[ϲτρ. δ
Χο.           φρόντιϲον καὶ γενοῦ
          πανδίκωϲ εὐϲεβὴϲ πρόξενοϲ·
                   τὰν φυγάδα μὴ προδῶιϲ,
          τὰν ἕκαθεν ἐκβολαῖϲ
                   δυϲθέοιϲ ὀρομέναν,
[ἀντ. δ
          μηδʼ ἴδηιϲ μʼ ἐξ ἑδρᾶν
          πολυθέων ῥυϲιαϲθεῖϲαν, ὦ
                   πᾶν κράτοϲ ἔχων χθονόϲ·
          γνῶθι δʼ ὕβριν ἀνέρων
                   καὶ φύλαξαι κότον.
[ϲτρ. ε
              μή τι τλᾶιϲ τὰν ἱκέτιν εἰϲιδεῖν
          ἀπὸ βρετέων βίαι δίκαϲ ἀγομέναν
          ἱππαδὸν ἀμπύκων,
          πολυμίτων πέπλων τʼ ἐπιλαβὰϲ ἐμῶν.
[ἀντ. ε
    ἴϲθι γάρ, παιϲὶ τάδε καὶ δόμοιϲ,
    ὁπότερʼ ἂν κτίϲηιϲ, μένει Ἄρει ʼκτίνειν
    ὁμοίαν θέμιν.
    τάδε φράϲαι. δίκαια Διόθεν κράτη.
Βα. καὶ δὴ πέφραϲμαι, δεῦρο δʼ ἐξοκέλλεται·
ἢ τοῖϲιν ἢ τοῖϲ πόλεμον αἴρεϲθαι μέγαν
πᾶϲ' ἔϲτʼ ἀνάγκη, καὶ γεγόμφωται ϲκάφοϲ
ϲτρέβλαιϲι ναυτικαῖϲιν ὡϲ προϲηγμένον.
ἄνευ δὲ λύπηϲ οὐδαμοῦ καταϲτροφή.
καὶ χρήμαϲιν μὲν ἐκ δόμων πορθουμένοιϲ
γένοιτʼ ἂν ἄλλα κτηϲίου Διὸϲ χάριν
†ἄτην γε μείζω καὶ μέγʼ ἐμπλήϲαϲ γόμου†,
καὶ γλῶϲϲα τοξεύϲαϲα μὴ τὰ καίρια,
ἀλγεινά, θυμοῦ κάρτα κινητήρια,
γένοιτο μύθου μῦθοϲ ἂν θελκτήριοϲ·
ὅπωϲ δʼ ὅμαιμον αἶμα μὴ γενήϲεται,
δεῖ κάρτα θύειν καὶ πεϲεῖν χρηϲτήρια
θεοῖϲι πολλοῖϲ πολλά, πημονῆϲ ἄκη.
ἦ κάρτα νείκουϲ τοῦδʼ ἐγὼ παροίχομαι·
θέλω δʼ ἄιδριϲ μᾶλλον ἢ ϲοφὸϲ κακῶν
εἶναι· γένοιτο δʼ εὖ παρὰ γνώμην ἐμήν.

Χο. πολλῶν ἄκουϲον τέρματʼ αἰδοίων λόγων.
Βα. ἤκουϲα, καὶ λέγοιϲ ἄν· οὔ με φεύξεται.
Χο. ἔχω ϲτρόφουϲ ζώναϲ τε, ϲυλλαβὰϲ πέπλων.
Βα. †τύχαν† γυναικῶν ταῦτα ϲυμπρεπῆ πέλοι.
Χο. ἐκ τῶνδε τοίνυν, ἴϲθι, μηχανὴ καλή.
Βα. λέξον· τίνʼ αὐδὴν τήνδε γηρυθεῖϲʼ ἔϲηι;
Χο. εἰ μή τι πιϲτὸν τῶιδʼ ὑποϲτήϲειϲ ϲτόλωι
Βα. τί ϲοι περαίνει μηχανὴ ϲυζωμάτων;
Χο. νέοιϲ πίναξιν βρέτεα κοϲμῆϲαι τάδε.
Βα. αἰνιγματῶδεϲ τοὖποϲ· ἀλλʼ ἁπλῶϲ φράϲον.
Χο. ἐκ τῶνδʼ ὅπωϲ τάχιϲτʼ ἀπάγξαϲθαι θεῶν.
Βα. ἤκουϲα μαϲτικτῆρα καρδίαϲ λόγον.
Χο. ξυνῆκαϲ· ὠμμάτωϲα γὰρ ϲαφέϲτερον.
Βα. †καὶ μὴν πολλαχῆι γε† δυϲπάλαιϲτα πράγματα,
κακῶν δὲ πλῆθοϲ ποταμὸϲ ὣϲ ἐπέρχεται·
ἄτηϲ δʼ ἄβυϲϲον πέλαγοϲ οὐ μάλʼ εὔπορον
τόδʼ ἐϲβέβηκα, κοὐδαμοῦ λιμὴν κακῶν.
εἰ μὲν γὰρ ὑμίν μὴ τόδʼ ἐκπράξω χρέοϲ,
μίαϲμ' ἔλεξαϲ οὐχ ὑπερτοξεύϲιμον,
εἰ δ' αὖθʼ ὁμαίμοιϲ παιϲὶν Αἰγύπτου ϲέθεν
ϲταθεὶϲ πρὸ τειχέων διὰ μάχηϲ ἥξω τέλουϲ,
πῶϲ οὐχὶ τἀνάλωμα γίγνεται πικρόν,
ἄνδραϲ γυναικῶν οὕνεχʼ αἱμάξαι πέδον;
ὅμωϲ δʼ ἀνάγκη Ζηνὸϲ αἰδεῖϲθαι κότον
ἱκτῆροϲ· ὕψιϲτοϲ γὰρ ἐν βροτοῖϲ φόβοϲ.
ϲὺ μέν, πάτερ γεραιὲ τῶνδε παρθένων,
κλάδουϲ γε τούτουϲ αἶψʼ ἐν ἀγκάλαιϲ λαβὼν
βωμοὺϲ ἐπʼ ἄλλουϲ δαιμόνων ἐγχωρίων
θέϲ, ὡϲ ἴδωϲι τῆϲδʼ ἀφίξεωϲ τέκμαρ
πάντεϲ πολῖται, μηδʼ ἀπορριφθῆι λόγοϲ
ἐμοῦ κάτʼ ἀρχῆϲ γὰρ φιλαίτιοϲ λεώϲ.
καὶ γὰρ τάχʼ ἄν τιϲ οἰκτίϲαϲ ἰδὼν τάδε
ὕβριν μὲν ἐχθήρειεν ἄρϲενοϲ ϲτόλου,
ὑμῖν δʼ ἂν εἴη δῆμοϲ εὐμενέϲτεροϲ·
τοῖϲ ἥϲϲοϲιν γὰρ πᾶϲ τιϲ εὐνοίαϲ φέρει.
Δα. πολλῶν τάδʼ ἡμῖν ἐϲτιν ἠξιωμένα,
αἰδοῖον εὑρεθέντα πρόξενον λαβεῖν.

ὀπάοναϲ δὲ φράϲτοράϲ τʼ ἐγχωρίων
ξύμπεμψον, ὡϲ ἂν τῶν πολιϲϲούχων θεῶν
βωμοὺϲ προνάουϲ καὶ †πολιϲϲούχων† ἕδραϲ
εὕρωμεν, ἀϲφάλεια δʼ ἦι διʼ ἄϲτεωϲ
ϲτείχουϲι· μορφῆϲ δʼ οὐχ ὁμόϲτολοϲ φύϲιϲ·
Νεῖλοϲ γὰρ οὐχ ὁμοῖον Ἰνάχωι γένοϲ
τρέφει. φύλαξαι μὴ θράϲοϲ τέκηι φόβον·
καὶ δὴ φίλον τιϲ ἔκτανʼ ἀγνοίαϲ ὕπο.
Βα. ϲτείχοιτʼ ἄν, ἄνδρεϲ, εὖ γὰρ ὁ ξένοϲ λέγει·
ἡγεῖϲθε βωμοὺϲ ἀϲτικούϲ, θεῶν ἕδραϲ·
καὶ ξυμβολοῦϲιν οὐ πολυϲτομεῖν χρεὼν
ναύτην ἄγονταϲ τόνδʼ ἐφέϲτιον θεῶν.
Χο. τούτωι μὲν εἶπαϲ καὶ τεταγμένοϲ κίοι·
ἐγὼ δὲ πῶϲ δρῶ; ποῦ θράϲοϲ νέμειϲ ἐμοί;
Βα. κλάδουϲ μὲν αὐτοῦ λεῖπε, ϲημεῖον πόνου.
Χο. καὶ δή ϲφε λείπω χειρία λόγοιϲ ϲέθεν.
Βα. λευρὸν κατʼ ἄλϲοϲ νῦν ἐπιϲτρέφου τόδε.
Χο. καὶ πῶϲ βέβηλον ἄλϲοϲ ἂν ῥύοιτό με;
Βα. οὔτοι πτερωτῶν ἁρπαγαῖϲ ⟨ϲʼ⟩ ἐκδώϲομεν.
Χο. ἀλλʼ εἰ δρακόντων δυϲφρόνων ἐχθίοϲιν;
Βα. εὔφημον εἴη τοὖποϲ εὐφημουμένηι.
Χο. οὔτοι τι θαῦμα δυϲφορεῖν φόβωι φρέναϲ.
Βα. ἀεὶ γυναικῶν ἐϲτι δεῖμʼ ἐξαίϲιον.
Χο. ϲὺ καὶ λέγων εὔφραινε καὶ πράϲϲων φρένα.
Βα. ἀλλʼ οὔτι δαρὸν χρόνον ἐρημώϲει πατήρ·
ἐγὼ δὲ λαοὺϲ ϲυγκαλῶν ἐγχωρίουϲ
ϲπεύϲω, τὸ κοινὸν ὡϲ ἂν εὐμενὲϲ τιθῶ,
καὶ ϲὸν διδάξω πατέρα ποῖα χρὴ λέγειν.
πρὸϲ ταῦτα μίμνε καὶ θεοὺϲ ἐγχωρίουϲ
λιταῖϲ παραιτοῦ τῶν ϲʼ ἔρωϲ ἔχει τυχεῖν.
ἐγὼ δὲ ταῦτα πορϲυνῶν ἐλεύϲομαι·
πειθὼ δʼ ἕποιτο καὶ τύχη πρακτήριοϲ.
[ϲτρ. α
Χο.           ἄναξ ἀνάκτων, μακάρων
            μακάρτατε καὶ τελέων
            τελειότατον κράτοϲ, ὄλβιε Ζεῦ,
            πιθοῦ τε καὶ γένει ϲῶι
            ἄλευϲον ἀνδρῶν ὕβριν εὖ ϲτυγήϲαϲ,
            λίμναι δʼ ἔμβαλε πορφυροειδεῖ

            τὰν μελανόζυγʼ ἄταν.
[ἀντ. α
            τὸ πρὸϲ γυναικῶν ⟨δʼ⟩ ἐπιδὼν
            παλαίφατον ἁμέτερον
            γένοϲ, φιλίαϲ προγόνου γυναικὸϲ
            νέωϲον εὔφρονʼ αἶνον·
            γενοῦ πολυμνήϲτωρ, ἔφαπτορ Ἰοῦϲ·
            Δῖαί τοι γένοϲ εὐχόμεθʼ εἶναι
            γᾶϲ ποτε τᾶϲδʼ ἔνοικοι.
[ϲτρ. β
            παλαιὸν δʼ εἰϲ ἴχνοϲ μετέϲταν,
            ματέροϲ ἀνθονόμουϲ ἐπωπάϲ,
            λειμῶνα βούχιλον, ἔνθεν Ἰὼ
            οἴϲτρωι ἐρεϲϲομένα
            φεύγει ἁμαρτίνοοϲ
            πολλὰ βροτῶν διαμειβομένα
            φῦλα, διχῆι δʼ † ἀντίπορον
            γαῖαν ἐν αἴϲαι † διατέμνουϲα πόρον
                   κυματίαν ὁρίζει.
[ἀντ. β
            ἰάπτει δʼ Ἀϲίδοϲ διʼ αἴαϲ
            μηλοβότου Φρυγίαϲ διαμπάξ,
            περᾶι δὲ Τεύθραντοϲ ἄϲτυ Μυϲὸν
            Λύδιά τʼ ἂν γύαλα,
            καὶ διʼ ὀρῶν Κιλίκων
            Παμφύλων τε διορνυμένα
            πὰρ ποταμούϲ τʼ ἀενάουϲ
            καὶ βαθύπλουτον χθόνα καὶ τὰν Ἀφροδί-
                   ταϲ πολύπυρον αἶαν.
[ϲτρ. γ
            ἱκνεῖται δʼ †εἰϲιχνουμένου† βέλει
            βουκόλου πτερόεντοϲ
            Δῖον πάμβοτον ἄλϲοϲ,
            λειμῶνα χιονόβοϲκον ὅντʼ ἐπέρχεται
            Τυφῶ μένοϲ
            ὕδωρ τε Νείλου νόϲοιϲ ἄθικτον,
            μαινομένα πόνοιϲ ἀτί-

                        μοιϲ ὀδύναιϲ τε κεντροδα-
                        λήτιϲι θυιὰϲ Ἥραϲ·
[ἀντ. γ
            βροτοὶ δʼ οἳ γᾶϲ τότʼ ἦϲαν ἔννομοι
            χλωρῶι δείματι θυμὸν
            πάλλοντʼ ὄψιν ἀήθη,
            βοτὸν ἐϲορῶντεϲ δυϲχερὲϲ μειξόμβροτον,
            τὰν μὲν βοόϲ,
            τὰν δʼ αὖ γυναικόϲ, τέραϲ δʼ ἐθάμβουν.
            καὶ τότε δὴ τίϲ ἦν ὁ θέλ-
                        ξαϲ πολύπλαγκτον ἀθλίαν
                        οἰϲτροδόνητον Ἰώ;
[ϲτρ. δ
            ⟨διʼ⟩ αἰῶνοϲ κρέων ἀπαύϲτου
            Ζεὺϲ ⟨                ⟩
†βία† δʼ ἀπημάντωι ϲθένει
            καὶ θείαιϲ ἐπιπνοίαιϲ
            παύεται, δακρύων δʼ ἀπο-
                        ϲτάζει πένθιμον αἰδῶ·
            λαβοῦϲα δʼ ἕρμα Δῖον ἀψευδεῖ λόγωι
            γείνατο παῖδʼ ἀμεμφῆ
[ἀντ. δ
            διʼ αἰῶνοϲ μακροῦ πάνολβον·
            ἔνθεν πᾶϲα βοᾶι χθών
            'φυϲιζόου γένοϲ τόδε
            Ζηνόϲ ἐϲτιν ἀληθῶϲ.'
            τίϲ γὰρ ἂν κατέπαυϲεν Ἥ-
                   ραϲ νόϲουϲ ἐπιβούλουϲ;
            Διὸϲ τόδʼ ἔργον, καὶ τόδʼ ἂν γένοϲ λέγων
            ἐξ Ἐπάφου κυρήϲαιϲ.
[ϲτρ. ε
            τίνʼ ἂν θεῶν ἐνδικωτέροιϲιν
            κεκλοίμαν εὐλόγωϲ ἐπʼ ἔργοιϲ;
            ⟨αὐτὸϲ ὁ⟩ πατὴρ φυτουργὸϲ αὐτόχειρ ἄναξ
            γένουϲ παλαιόφρων μέγαϲ
            τέκτων, τὸ πᾶν μῆχαρ, οὔριοϲ Ζεύϲ.
[ἀντ. ε
            ὑπʼ ἀρχᾶι δʼ οὔτινοϲ θοάζων
            †τὸ μεῖον κρειϲϲόνων† κρατύνει·

            οὔτινοϲ ἄνωθεν ἡμένου ϲέβει †κάτω†·
            πάρεϲτι δʼ ἔργον ὡϲ ἔποϲ
            ϲπεῦϲαί τι τῶν βούλιοϲ φέρει φρήν.
Δα. θαρϲεῖτε, παῖδεϲ· εὖ τὰ τῶν ἐγχωρίων
δήμου δέδοκται παντελῆ ψηφίϲματα.
Χο. ὦ χαῖρε πρέϲβυ, φίλτατʼ ἀγγέλλων ἐμοί.
ἔνιϲπε δʼ ἡμῖν ποῖ κεκύρωται τέλοϲ,
δήμου κρατοῦϲα χεὶρ ὅπηι πληθύνεται.
Δα. ἔδοξεν Ἀργείοιϲιν, οὐ διχορρόπωϲ,
ἀλλʼ ὥϲτʼ ἀνηβῆϲαί με γηραιᾶι φρενί·
πανδημίαι γὰρ χερϲὶ δεξιωνύμοιϲ
ἔφριξεν αἰθὴρ τόνδε κραινόντων λόγον,
ἡμᾶϲ μετοικεῖν τῆϲδε γῆϲ ἐλευθέρουϲ
κἀρρυϲιάϲτουϲ ξύν τʼ ἀϲυλίαι βροτῶν,
καὶ μήτʼ ἐνοίκων μήτʼ ἐπηλύδων τινὰ
ἄγειν· ἐὰν δὲ προϲτιθῆι τὸ καρτερόν,
τὸν μὴ βοηθήϲαντα τῶνδε γαμόρων
ἄτιμον εἶναι ξὺν φυγῆι δημηλάτωι.
τοιάνδʼ ἔπειθε ῥῆϲιν ἀμφʼ ἡμῶν λέγων
ἄναξ Πελαϲγῶν, ἱκεϲίου Ζηνὸϲ κότον
μέγαν προφωνῶν μήποτʼ εἰϲόπιν χρόνου
πόλιν παχῦναι, ξενικὸν ἀϲτικόν θʼ ἅμα
λέγων διπλοῦν μίαϲμα πρὸϲ πόλεωϲ φανὲν
ἀμήχανον βόϲκημα πημονῆϲ πέλειν.
τοιαῦτʼ ἀκούων χερϲὶν Ἀργεῖοϲ λεὼϲ
ἔκρανʼ ἄνευ κλητῆροϲ ὣϲ εἶναι τάδε·
δημηγόρουϲ δʼ ἤκουϲεν εὐπειθὴϲ ϲτροφὰϲ
δῆμοϲ Πελαϲγῶν, Ζεὺϲ δʼ ἐπέκρανεν τέλοϲ.
Χο             ἄγε δὴ λέξωμεν ἐπʼ Ἀργείοιϲ
            εὐχὰϲ ἀγαθὰϲ ἀγαθῶν ποινάϲ·
            Ζεὺϲ δʼ ἐφορεύοι ξένιοϲ ξενίου
            ϲτόματοϲ τιμὰϲ †ἐπʼ ἀληθείαι
            τέρμονʼ ἀμέμπτων πρὸϲ ἅπαντα†.
[ϲτρ. α
            νῦν ἴτε καί, θεοὶ
            Διογενεῖϲ, κλύοιτʼ εὐκταῖα γένει χεούϲαϲ·
            μήποτε πυρίφατον τάνδε Πελαϲγίαν
            τὸν ἄκορον βοᾶν κτίϲαι μάχλον Ἄρη,

            τὸν ἀρότοιϲ θερίζοντα βροτοὺϲ ἐναίμοιϲ·
            οὕνεκʼ ὤικτιϲαν ἡμᾶϲ,
            ψῆφον δʼ εὔφρονʼ ἔθεντο,
            αἰδοῦνται δʼ ἱκέταϲ Διόϲ,
                   ποίμναν τάνδʼ ἀμέγαρτον·
[ἀντ. α
            οὐδὲ μετʼ ἀρϲένων
            ψῆφον ἔθεντʼ ἀτιμώϲαντεϲ ἔριν γυναικῶν,
            Δῖον ἐπιδόμενοι πράκτορʼ ἐπίϲκοπον
            δυϲπολέμητον, ὃν τίϲ ἂν δόμοϲ ἔχων
            ἐπʼ ὀρόφων ἰαίνοιτο; βαρὺϲ δʼ ἐφίζει.
            ἅζονται γὰρ ὁμαίμουϲ
            Ζηνὸϲ ἵκτοραϲ ἁγνοῦ·
            τοιγάρ τοι καθαροῖϲι βω-
                   μοῖϲ θεοὺϲ ἀρέϲονται.
[ϲτρ. β
            τοιγὰρ ὑποϲκίων
                ἐκ ϲτομάτων ποτάϲθω φιλότιμοϲ εὐχά·
            μήποτε λοιμὸϲ ἀνδρῶν
            τάνδε πόλιν κενώϲαι,
            μηδʼ ἐπιχωρίοιϲ ⟨ἔριϲ⟩
            πτώμαϲιν αἱματίϲαι πέδον γᾶϲ·
            ἥβαϲ δʼ ἄνθοϲ ἄδρεπτον
            ἔϲτω, μηδʼ Ἀφροδίταϲ
            εὐνάτωρ βροτολοιγὸϲ Ἄ-
                   ρηϲ κέρϲειεν ἄωτον.
[ἀντ. β
            καὶ γεραροῖϲι †πρε-
                   ϲβυτοδόκοι γεμόντων θυμέλαι φλεγόντων†
            τὼϲ πόλιϲ εὖ νέμοιτο
            Ζῆνα μέγαν ϲεβόντων,
            τὸν ξένιον δʼ ὑπερτάτωϲ
            ὃϲ πολιῶι νόμωι αἶϲαν ὀρθοῖ.
            τίκτεϲθαι δὲ φόρουϲ γᾶϲ
            ἄλλουϲ εὐχόμεθʼ ἀεί,
            Ἄρτεμιν δʼ ἑκάταν γυναι-
                   κῶν λόχουϲ ἐφορεύειν.
[ϲτρ. γ

            μηδέ τιϲ ἀνδροκμὴϲ λοιγὸϲ ἐπελθέτω
            τάνδε πόλιν δαΐζων,
            ἄχορον ἀκίθαριν δακρυογόνον Ἄρη
            βίαν τʼ ἔνδημον ἐξοπλίζων·
            νούϲων δʼ ἑϲμὸϲ ἀπʼ ἀϲτῶν
            ἵζοι κρατὸϲ ἀτερπήϲ,
            εὐμενὴϲ δʼ ὁ Λύκειοϲ ἔ-
                   ϲτω πάϲαι νεολαίαι·
[ἀντ. γ
        καρποτελῆ δέ τοι Ζεὺϲ ἐπικραινέτω
            φέρματι γᾶν πανώρωι,
            πρόνομα δὲ βότʼ ἀγροῖϲ πολύγονα τελέθοι,
            τὸ πᾶν δʼ ἐκ δαιμόνων λάχοιεν.
            εὔφημον δʼ ἐπὶ βωμοῖϲ
            μοῦϲαν θείατʼ ἀοιδοί,
            ἁγνῶν τʼ ἐκ ϲτομάτων φερέ-
                   ϲθω φήμα φιλοφόρμιγξ.
[ϲτρ. δ
            φυλάϲϲοι τʼ ἀτρεμαῖα τιμὰϲ
            τὸ δάμιον, τὸ πτόλιν κρατύνει,
            προμαθὶϲ εὐκοινόμητιϲ ἀρχά·
            ξένοιϲί τʼ εὐξυμβόλουϲ,
            πρὶν ἐξοπλίζειν Ἄρη,
            δίκαϲ ἄτερ πημάτων διδοῖεν·
[ἀντ. δ
            θεοὺϲ δʼ οἳ γᾶν ἔχουϲιν ἀεὶ
            τίοιεν ἐγχωρίοιϲ πατρώιαιϲ
            δαφνηφόροιϲ βουθύτοιϲι τιμαῖϲ·
            τὸ γὰρ τεκόντων ϲέβαϲ
            τρίτον τόδʼ ἐν θεϲμίοιϲ
            Δίκαϲ γέγραπται μεγιϲτοτίμου.
Δα. εὐχὰϲ μὲν αἰνῶ τάϲδε ϲώφροναϲ, φίλαι·
ὑμεῖϲ δὲ μὴ τρέϲητʼ ἀκούϲαϲαι πατρὸϲ
ἀπροϲδοκήτουϲ τούϲδε καὶ νέουϲ λόγουϲ.
ἱκεταδόκου γὰρ τῆϲδʼ ἀπὸ ϲκοπῆϲ ὁρῶ
τὸ πλοῖον· εὔϲημον γάρ· οὔ με λανθάνει
ϲτολμόϲ τε λαίφουϲ καὶ παραρρύϲειϲ νεὼϲ
καὶ πρῶιρα πρόϲθεν ὄμμαϲιν βλέπουϲʼ ὁδόν,
οἴακοϲ εὐθυντῆροϲ ὑϲτάτου νεὼϲ

ἄγαν καλῶϲ κλύουϲα τοῖϲιν οὐ φίλη·
πρέπουϲι δʼ ἄνδρεϲ νάιοι μελαγχίμοιϲ
γυίοιϲι λευκῶν ἐκ πεπλωμάτων ἰδεῖν·
καὶ τἄλλα πλοῖα πᾶϲά θʼ ἡ ʼπικουρία
εὔπρεπτοϲ· αὐτὴ δʼ ἡγεμὼν ὑπὸ χθόνα
ϲτείλαϲα λαῖφοϲ παγκρότωϲ ἐρέϲϲεται.
ἀλλʼ ἡϲύχωϲ χρὴ καὶ ϲεϲωφρονιϲμένωϲ
πρὸϲ πρᾶγμʼ ὁρώϲαϲ τῶνδε μὴ ἀμελεῖν θεῶν·
ἐγὼ δʼ ἀρωγοὺϲ ξυνδίκουϲ θʼ ἥξω λαβών.
ἴϲωϲ γὰρ ἂν κῆρύξ τιϲ ἢ πρέϲβη μόλοι
ἄγειν θέλοντεϲ, ῥυϲίων ἐφάπτορεϲ·
ἀλλʼ οὐδὲν ἔϲται τῶνδε, μὴ τρέϲητέ νιν.
ὅμωϲ ⟨δʼ⟩ ἄμεινον, εἰ βραδύνοιμεν βοῆι,
ἀλκῆϲ λαθέϲθαι τῆϲδε μηδαμῶϲ ποτε.
θάρϲει· χρόνωι τοι κυρίωι τʼ ἐν ἡμέραι
θεοὺϲ ἀτίζων τιϲ βροτῶν δώϲει δίκην.
Χο. πάτερ, φοβοῦμαι, νῆεϲ ὡϲ ὠκύπτεροι
ἥκουϲι, μῆκοϲ δʼ οὐδὲν ἐν μέϲωι χρόνου.
[ϲτρ. α
            περίφοβόν μʼ ἔχει τάρβοϲ ἐτητύμωϲ
            πολυδρόμου φυγᾶϲ ὄφελοϲ εἴ τί μοι·
            παροίχομαι, πάτερ, δείματι.
Δα. ἐπεὶ τελεία ψῆφοϲ Ἀργείων, τέκνα,
θάρϲει· μαχοῦνται περὶ ϲέθεν, ϲάφʼ οἶδʼ ἐγώ.
Χο. ἐξῶλέϲ ἐϲτι μάργον Αἰγύπτου γένοϲ
μάχηϲ τʼ ἄπληϲτον. καὶ λέγω πρὸϲ εἰδότα.
[ἀντ. α
            δοριπαγεῖϲ δʼ ἔχοντεϲ κυανώπιδαϲ
            νῆαϲ ἔπλευϲαν ὧδʼ ἐπιταχεῖ κότωι
            πολεῖ μελαγχίμωι ϲὺν ϲτρατῶι.
Δα. πολλοὺϲ δέ γʼ εὑρήϲουϲιν ἐν μεϲημβρίαϲ
θάλπει βραχίονʼ εὖ κατερρινημένουϲ.
Χο. μόνην δὲ μὴ πρόλειπε, λίϲϲομαι, πάτερ·
γυνὴ μονωθεῖϲʼ οὐδέν· οὐκ ἔνεϲτʼ Ἄρηϲ.
[ϲτρ. β
            οὐλόφρονεϲ δʼ ἐκεῖνοι, δολομήτιδεϲ
            δυϲάγνοιϲ φρεϲίν, κόρακεϲ ὥϲτε, βω-

                  μῶν ἀλέγοντεϲ οὐδέν.
Δα. καλῶϲ ἂν ἡμῖν ξυμφέροι τάδʼ, ὦ τέκνα,
εἰ ϲοί τε καὶ θεοῖϲιν ἐχθαιροίατο.
Χο. οὐ μὴ τριαίναϲ τάϲδε καὶ θεῶν ϲέβη
δείϲαντεϲ ἡμῶν χεῖρʼ ἀπόϲχωνται, πάτερ.
[ἀντ. β
            περίφρονεϲ δʼ ἄγαν ἀνιέρωι μένει
            μεμαργωμένοι κυνοθραϲεῖϲ, θεῶν
                   οὐδὲν ἐπαΐοντεϲ.
Δα. ἀλλʼ ἔϲτι φήμη τοὺϲ λύκουϲ κρείϲϲουϲ κυνῶν
εἶναι· βύβλου δὲ καρπὸϲ οὐ κρατεῖ ϲτάχυν.
Χο. ὡϲ αἱματηρῶν ἀνοϲίων τε κνωδάλων
ἔχοντοϲ ὀργὰϲ χρὴ φυλάϲϲεϲθαι κράτοϲ.
Δα. οὔτοι ταχεῖα ναυτικοῦ ϲτρατοῦ ϲτολὴ
οὐδʼ ὅρμοϲ, οὗ δεῖ πειϲμάτων ϲωτήρια
ἐϲ γῆν ἐνεγκεῖν, οὐδʼ ἐν ἀγκυρουχίαιϲ
θαρϲοῦϲι ναῶν ποιμένεϲ παραυτίκα,
ἄλλωϲ τε καὶ μολόντεϲ ἀλίμενον χθόνα
ἐϲ νύκτʼ ἀποϲτείχοντοϲ ἡλίου· φιλεῖ
ὠδῖνα τίκτειν νὺξ κυβερνήτηι ϲοφῶι.
οὕτω γένοιτʼ ἂν οὐδʼ ἂν ἔκβαϲιϲ ϲτρατοῦ
καλὴ πρὶν ὅρμωι ναῦν θραϲυνθῆναι. ϲὺ δὲ
φρόνει μὲν ὡϲ ταρβοῦϲα μὴ ἀμελεῖν θεῶν
⟨                                                         ⟩
πράξαϲ ἀρωγήν· ἄγγελον δʼ οὐ μέμψεται
πόλιϲ γέρονθʼ, ἡβῶντα δʼ εὐγλώϲϲωι φρενί.
[ϲτρ. α
Χο.             ἰὼ γᾶ βοῦνι, πάνδικον ϲέβαϲ,
            τί πειϲόμεϲθα; ποῖ φύγωμεν Ἀπίαϲ
            χθονὸϲ κελαινὸν εἴ τι κεῦθόϲ ἐϲτί που;
            μέλαϲ γενοίμαν καπνὸϲ
            νέφεϲϲι γειτονῶν Διόϲ,
            τὸ πᾶν δʼ ἄφαντοϲ ἀμπετὴϲ ἄιϲτοϲ ὡϲ
            κόνιϲ ἄτερθε πτερύγων ὀλοίμαν.
[ἀντ. α
            ἄφυκτοϲ δʼ οὐκέτʼ ἂν πέλοιτο κήρ·
            κελαινόχρωϲ δὲ πάλλεταί μου καρδία·
            πατρὸϲ ϲκοπαὶ δέ μʼ εἷλον· οἴχομαι φόβωι·
            θέλοιμι δʼ ἂν μορϲίμου

            βρόχου τυχεῖν ἐν ἀρτάναιϲ
            πρὶν ἄνδρʼ ἀπευκτὸν τῶιδε χριμφθῆναι χροΐ·
            πρόπαρ θανούϲαϲ δʼ Ἀίδαϲ ἀνάϲϲοι.
[ϲτρ. β
            πόθεν δέ μοι γένοιτʼ ἂν αἰθέροϲ θρόνοϲ,
            πρὸϲ ὃν χιὼν ὑδρηλὰ γίγνεται νέφη,
            ἢ λιϲϲὰϲ αἰγίλιψ ἀπρόϲ-
                  δεικτοϲ οἰόφρων κρεμὰϲ
            γυπιὰϲ πέτρα, βαθὺ
                  πτῶμα μαρτυροῦϲά μοι,
            πρὶν δαΐκτοροϲ βίαι
                  καρδίαϲ γάμου κυρῆϲαι;
[ἀντ. β
            κυϲὶν δʼ ἔπειθʼ ἕλωρα κἀπιχωρίοιϲ
            ὄρνιϲι δεῖπνον οὐκ ἀναίνομαι πέλειν·
            τὸ γὰρ θανεῖν ἐλευθεροῦ-
                  ται φιλαιάκτων κακῶν.
            ἐλθέτω μόροϲ πρὸ κοί-
                  ταϲ γαμηλίου τυχών·
            ἀμφυγᾶϲ τίνʼ ἔτι πόρον
                  τέμνω γάμου λυτῆρα;
[ϲτρ. γ
            ἰύζετʼ ὀμφᾶν οὐράνια
            μέλη λιτανὰ θεοῖϲι †καὶ
            τέλεα δέ μοι πῶϲ πελόμενά μοι
            λύϲιμα μάχιμα δʼ† ἔπιδε, πάτερ,
            βίαια μὴ φίλʼ εἰϲορῶν
            ὄμμαϲιν ἐκδίκοιϲ·
            ϲεβίζου δʼ ἱκέταϲ ϲέθεν,
            γαιάοχε παγκρατεϲ Ζὲῦ·
[ἀντ. γ
            γένοϲ γὰρ Αἰγύπτιον ὕβρει
            δύϲφορον ⟨    ⟩ ἀρϲενογενεῖ
            μετά με δρόμοιϲι διόμενοι
            φυγάδα μάταιϲι πολυθρόοιϲ
            βίαια δίζηνται λαβεῖν.
            ϲὸν δʼ ἐπίπαν ζυγὸν

            ταλάντου· τί δʼ ἄνευ ϲέθεν
            θνατοῖϲι τέλειόν ἐϲτιν;
†ό ό ό ά ά ά            ὅδε μάρπιϲ            νάϊοϲ γάϊοϲ τῶν πρόμαρπτι
κάμνοιϲ            ἰόφ            ὀμ            αὖθι κάκκαϲ            νυ            δυϊαν
βοᾶν ἀμφαίνω
ὁρῶ τάδε φροίμια πράξαν πόνων            βιαίων
ἐμῶν            ἠέ            ἠέ            βαῖνε φυγᾶι πρὸϲ
ἀλκάν            βλοϲυρόφρονα χλιδᾶι            δύϲφορα ναῒ κἀν γᾶι
            γᾶι ἄναξ προτάϲϲου.†
⟨    ⟩                 ϲοῦϲθε ϲοῦϲθʼ ἐπὶ βᾶ-
                ριν ὅπωϲ ποδῶν†
            οὐκοῦν †οὐκοῦν
            τιλμοὶ τιλμοὶ καὶ ϲτιγμοί,
            πολυαίμων φόνιοϲ
            ἀποκοπὰ κρατόϲ·
            ϲοῦϲθε ϲοῦϲθʼ †ὀλύμεναι ὀλόμενʼ ἐπαμίδα†.
[ϲτρ. α
Χο.             εἴθʼ ἀνὰ †πολύρρυτον
            ἀλμήεντα† πόρον
            δεϲποϲίωι ξὺν ὕβρει
            γομφοδέτωι τε δόρει διώλου.
⟨    ⟩             †αἵμονεϲ ὡϲ ἐπάμιδα
            ηϲυδουπια τάπιτα
            κελεύω βία μεθέϲθαι
            ἴχαρ φρενί τʼ ἄταν. ἰὼ ἰὸν†
            λεῖφʼ ἕδρανα, κίʼ ἐϲ δόρυ,
            †ἀτιετανα πόλιν εὐϲεβῶν†.
[ἀντ. α
Χο.             μήποτε πάλιν †ἴδοι†
            ἀλφεϲίβοιον ὕδωρ,
            ἔνθεν ἀεξόμενον
            ζώφυτον αἷμα βροτοῖϲι θάλλει.
⟨    ⟩             †ἄγειοϲ ἐγὼ βαθυχαῖοϲ
            βαθρείαϲ βαθρείαϲ
            γέρον· ϲὺ δὲ ναῒ ναῒ
            βάϲηι τάχα
            θέλεοϲ ἀθέλεοϲ

            βίαι βίαι τε πολλᾶι φροῦδα
            βάτεαι βαθυμιτροκακὰ παθῶν
            ὀλόμεναι παλάμαιϲ†.
[ϲτρ. β
Χο.             αἰαῖ αἰαῖ·
            αἲ γὰρ δυϲπαλάμωϲ ὄλοιο
            διʼ ἁλίρρυτον ἄλϲοϲ
            κατὰ Ϲαρπηδόνιον
            χῶμα πολύψαμμον ἀλαθεὶϲ
                  †εὐρείαιϲ εἰν† αὔραιϲ.
ΚΗΡΥΞ ἴυζε καὶ λάκαζε καὶ κάλει θεούϲ·
Αἰγυπτίαν γὰρ βᾶριν οὐχ ὑπερθορῆι.
†ἴυζε καὶ βόα πικρότερʼ ἀχέων οἰζύοϲ ὄνομʼ ἔχων†.
[ἀντ. β
Χο.             οἰοῖ οἰοῖ·
            †λυμαϲιϲ ὑπρογαϲυλάϲκοι
            περιχαμπτὰ βρυάζειϲ
            ὃϲ ἐρωτᾶιϲ† ὁ μέγαϲ
            Νεῖλοϲ ὑβρίζοντά ϲʼ ἀποτρέ-
                  ψειεν ἄιϲτον ὕβριν
Κη. βαίνειν κελεύω βᾶριν εἰϲ ἀμφίϲτροφον
ὅϲον τάχιϲτα· μηδέ τιϲ ϲχολαζέτω,
ὁλκὴ γὰρ οὔτοι πλόκαμον οὐδάμʼ ἅζεται.
[ϲτρ. γ
Χο.             οἰοῖ πάτερ †βροτιοϲα
            ροϲαται μαλδα† ἄγει
            ἄραχνοϲ ὣϲ βάδην
            ὄναρ ὄναρ μέλαν·
            ὀτοτοτοτοῖ
            μᾶ Γᾶ μᾶ Γᾶ †βοᾶν†
            φοβερὸν ἀπότρεπε·
            ὦ βᾶ Γᾶϲ παῖ Ζεῦ.
Κη. οὔτοι φοβοῦμαι δαίμοναϲ τοὺϲ ἐνθάδε·
οὐ γάρ μʼ ἔθρεψαν οὐδʼ ἐγήραϲαν τροφῆι.
[ἀντ. γ
Χο.             μαιμᾶι πέλαϲ δίπουϲ ὄφιϲ,
            ἔχιδνα δʼ ὥϲ με[
            τί ποτʼ ἔν[
            δάκοϲ ἄχ[

            ὀτοτοτοτοῖ
            μᾶ Γᾶ μᾶ Γᾶ †βοᾶν†
            φοβερὸν ἀπότρεπε·
            ὦ βᾶ Γᾶϲ παῖ Ζεῦ.
Κη. εἰ μή τιϲ ἐϲ ναῦν εἶϲιν αἰνέϲαϲ τάδε,
λακὶϲ χιτῶνοϲ ἔργον οὐ κατοικτιεῖ.
Χο. ἰὼ πόλεωϲ ἀγοὶ πρόμοι, δάμναμαι.
Κη. πολλοὺϲ ἄνακταϲ, παῖδαϲ Αἰγύπτου, τάχα
ὄψεϲθε. θαρϲεῖτ', οὐκ ἐρεῖτʼ ἀναρχίαν.
Χο. διωλόμεϲθʼ· ἄεπτʼ, ἄναξ, πάϲχομεν.
Κη. ἕλξειν ἔοιχʼ ὑμᾶϲ ἀποϲπάϲαϲ κόμηϲ,
ἐπεὶ οὐκ ἀκούετʼ ὀξὺ τῶν ἐμῶν λόγων.
Βα. οὗτοϲ τί ποιεῖϲ; ἐκ ποίου φρονήματοϲ
ἀνδρῶν Πελαϲγῶν τήνδʼ ἀτιμάζειϲ χθόνα;
ἀλλʼ ἦ γυναικῶν ἐϲ πόλιν δοκεῖϲ μολεῖν;
κάρβανοϲ ὢν Ἕλληϲιν ἐγχλίειϲ ἄγαν
καὶ πόλλʼ ἁμαρτὼν οὐδὲν ὤρθωϲαϲ φρένα.
Κη. τί δʼ ἠμπλάκηται τῶνδʼ ἐμοὶ δίκηϲ ἄτερ;
Βα. ξένοϲ μὲν εἶναι πρῶτον οὐκ ἐπίϲταϲαι.
Κη. πῶϲ δʼ οὐχί; τἄμʼ ὀλωλόθʼ εὑρίϲκων ἄγω.
Βα. ποίοιϲιν εἰπὼν προξένοιϲ ἐγχωρίοιϲ;
Κη. Ἑρμῆι, μεγίϲτωι †προξένωι† μαϲτηρίωι.
Βα. θεοῖϲιν εἰπὼν τοὺϲ θεοὺϲ οὐδὲν ϲέβηι.
Κη. τοὺϲ ἀμφὶ Νεῖλον δαίμοναϲ ϲεβίζομαι.
Βα. οἱ δʼ ἐνθάδʼ οὐδέν, ὡϲ ἐγὼ ϲέθεν κλύω.
Κη. ἄγοιμʼ ἄν· οὔ τιϲ τάϲδε μὴ ʼξαιρήϲεται.
Βα. κλαίοιϲ ἂν εἰ ψαύϲειαϲ οὐ μάλʼ ἐϲ μακράν.
Κη. ἤκουϲα, τοὖποϲ ⟨δʼ⟩ οὐδαμῶϲ φιλόξενον.
Βα. οὐ γὰρ ξενοῦμαι τοὺϲ θεῶν ϲυλήτοραϲ.
Κη. λέγοιμʼ ἂν ἐλθὼν παιϲὶν Αἰγύπτον τάδε.
Βα. ἀβουκόλητον τοῦτʼ ἐμῶι φρονήματι.
Κη. ἀλλʼ ὡϲ ἂν εἰδὼϲ ἐννέπω ϲαφέϲτερον·
καὶ γὰρ πρέπει κήρυκʼ ἀπαγγέλλειν τορῶϲ
ἕκαϲτα· πῶϲ φῶ, πρὸϲ τίνοϲ τʼ ἀφαιρεθεὶϲ
ἥκειν γυναικῶν αὐτανέψιον ϲτόλον;
οὔτοι δικάζει ταῦτα μαρτύρων ὕπο
Ἄρηϲ, τὸ νεῖκοϲ δʼ οὐκ ἐν ἀργύρου λαβῆι

ἔλυϲεν, ἀλλὰ πολλὰ γίγνεται πάροϲ
πεϲήματʼ ἀνδρῶν κἀπολακτιϲμοὶ βίου.
Βα. τί ϲοι λέγειν χρὴ τοὔνομʼ; ἐν χρόνωι μαθὼν
εἴϲηι ϲύ τʼ αὐτὸϲ χοἰ ξυνέμποροι ϲέθεν.
ταύταϲ δʼ ἑκούϲαϲ μὲν κατʼ εὔνοιαν φρενῶν
ἄγοιϲ ἄν, εἴπερ εὐϲεβὴϲ πίθοι λόγοϲ·
τοιάδε δημόπρακτοϲ ἐκ πόλεωϲ μία
ψῆφοϲ κέκρανται, μήποτʼ ἐκδοῦναι βίαι
ϲτόλον γυναικῶν· τῶνδʼ ἐφήλωται τορῶϲ
γόμφοϲ διαμπὰξ ὡϲ μένειν ἀραρότωϲ.
ταῦτʼ οὐ πίναξίν ἐϲτιν ἐγγεγραμμένα
οὐδʼ ἐν πτυχαῖϲ βύβλων κατεϲφραγιϲμένα,
ϲαφῆ δʼ ἀκούειϲ ἐξ ἐλευθεροϲτόμου
γλώϲϲηϲ. κομίζου δʼ ὡϲ τάχιϲτʼ ἐξ ὀμμάτων.
Κη. ἔοιγμεν ἤδη πόλεμον ἀρεῖϲθαι νέον·
εἴη δὲ νίκη καὶ κράτοϲ τοῖϲ ἄρϲεϲιν.
Βα. ἀλλʼ ἄρϲενάϲ τοι τῆϲδε γῆϲ οἰκήτοραϲ
εὑρήϲετʼ, οὐ πίνονταϲ ἐκ κριθῶν μέθυ.
ὑμεῖϲ δὲ πᾶϲαι ϲὺν φίλαιϲ ὀπάοϲιν
θράϲοϲ λαβοῦϲαι ϲτείχετʼ εὐερκῆ πόλιν
πύργων βαθείαι μηχανῆι κεκληιμένην·
καὶ δώματʼ ἐϲτὶ πολλὰ μὲν τὰ δήμια,
δεδωμάτωμαι δʼ οὐδʼ ἐγὼ ϲμικρᾶι χερί,
ἔνθʼ ὑμὶν ἔϲτιν εὐτύκουϲ ναίειν δόμουϲ
πολλῶν μετʼ ἄλλων· εἰ δέ τιϲ μείζων χάριϲ,
πάρεϲτιν οἰκεῖν καὶ μονορρύθμουϲ δόμουϲ.
τούτων τὰ λῶιϲτα καὶ τὰ θυμηδέϲτατα
πάρεϲτι· λωτίϲαϲθε. προϲτάτηϲ δʼ ἐγὼ
ἀϲτοί τε πάντεϲ, ὧνπερ ἥδε κραίνεται
ψῆφοϲ. τί τῶνδε κυριωτέρουϲ μένειϲ;
Χο.             ἀλλʼ ἀντʼ ἀγαθῶν ἀγαθοῖϲι βρύοιϲ,
            δῖε Πελαϲγῶν·
            πέμψον δὲ πρόφρων δεῦρʼ ἡμέτερον
            πατέρʼ εὐθαρϲῆ Δαναόν, πρόνοον
            καὶ βούλαρχον· τοῦ γὰρ προτέρα
            μῆτιϲ, ὅπου χρὴ δώματα ναίειν
⟨                                                         ⟩
            καὶ τόποϲ εὔφρων· πᾶϲ τιϲ ἐπειπεῖν
            ψόγον ἀλλοθρόοιϲ

            εὔτυκοϲ· εἴη δὲ τὰ λῶιϲτα.
            ϲύν τʼ εὐκλείαι καὶ ἀμηνίτωι
            βάξει λαῶν⟨τῶν⟩ἐγχώρων
            τάϲϲεϲθε, φίλαι δμωίδεϲ, οὕτωϲ
            ὡϲ ἐφʼ ἐκάϲτηι διεκλήρωϲεν
            Δαναὸϲ θεραποντίδα φερνήν.
Δα. ὦ παῖδεϲ, Ἀργείοιϲιν εὔχεϲθαι χρεὼν
θύειν τε λείβειν θʼ, ὡϲ θεοῖϲ Ὀλυμπίοιϲ,
ϲπονδάϲ, ἐπεὶ ϲωτῆρεϲ οὐ διχορρόπωϲ.
καί μου τὰ μέν πραχθέντα πρὸϲ τοὺϲ ἐγγενεῖϲ
φίλωϲ, πικρῶϲ ⟨δʼ⟩ ἤκουϲαν αὐτανεψίοιϲ·
ἐμοὶ δʼ ὀπαδοὺϲ τούϲδε καὶ δορυϲϲόουϲ
ἔταξαν, ὡϲ ἔχοιμι τίμιον γέραϲ,
καὶ μήτʼ ἀέλπτωϲ δορικανεῖ μόρωι θανὼν
λάθοιμι, χώραι δʼ ἄχθοϲ ἀείζων πέλοι
⟨                                                         ⟩
†τοιῶνδε τυγχάνονταϲ εὐπρυμνῆ φρενὸϲ
χάριν ϲέβεϲθαι τιμιωτέραν ἐμοῦ.†
καὶ ταῦθʼ ἅμʼ ἐγγράψαϲθε πρὸϲ γεγραμμένοιϲ
πολλοῖϲιν ἄλλοιϲ ϲωφρονίϲμαϲιν πατρόϲ,
ἀγνῶθʼ ὅμιλόν πωϲ ἐλέγχεϲθαι χρόνωι·
πᾶϲ δʼ ἐν μετοίκωι γλῶϲϲαν εὔτυκον φέρει
κακήν, τό τʼ εἰπεῖν εὐπετὲϲ μύϲαγμά πωϲ.
ὑμᾶϲ δʼ ἐπαινῶ μὴ καταιϲχύνειν ἐμέ,
ὥραν ἐχούϲαϲ τήνδʼ ἐπίϲτρεπτον βροτοῖϲ·
τέρεινʼ ὀπώρα δʼ εὐφύλακτοϲ οὐδαμῶϲ·
θῆρέϲ ϲφε κηραίνουϲι καὶ βροτοί· τί μήν;
καὶ κνώδαλα πτεροῦντα καὶ πεδθϲτιβῆ
†καρπώματα ϲτάζοντα† κηρύϲϲει Κύπριϲ
†καλωρα κωλύουϲαν θωϲμένειν ἐρῶ†
καὶ παρθένων χλιδαῖϲαν εὐμόρφοιϲ ἔπι
πᾶϲ τιϲ παρελθὼν ὄμματοϲ θελκτήριον
τόξευμʼ ἔπεμψεν ἱμέρου νικώμενοϲ·
πρὸϲ ταῦτα μὴ πάθωμεν ὧν πολὺϲ πόνοϲ,
πολὺϲ δὲ πόντοϲ οὕνεκʼ ἠρόθη δορί,
μηδʼ αἶϲχοϲ ἡμῖν, ἡδονὴν δʼ ἐχθροῖϲ ἐμοῖϲ
πράξωμεν. οἴκηϲιϲ δὲ καὶ διπλῆ πάρα·
τὴν μὲν Πελαϲγόϲ, τὴν δὲ καὶ πόλιϲ διδοῖ
οἰκεῖν λάτρων ἄτερθεν. εὐπετῆ τάδε.

μόνον φύλαξαι τάϲδʼ ἐπιϲτολὰϲ πατρόϲ,
τὸ ϲωφρονεῖν τιμῶϲα τοῦ βίου πλέον.
Χο. τἄλλʼ εὐτυχοῖμεν πρὸϲ θεῶν Ὀλυμπίων,
ἐμῆϲ δʼ ὀπώραϲ οὕνεκʼ εὖ θάρϲει, πάτερ·
εἰ γάρ τι μὴ θεοῖϲ βεβούλευται νέον,
ἴχνοϲ τὸ πρόϲθεν οὐ διαϲτρέψω φρενόϲ.
[ϲτρ. α
            ἴτε μὰν ἀϲτυάνακταϲ
            μάκαραϲ θεοὺϲ γανάοντεϲ
            πολιούχουϲ τε καὶ οἳ χεῦμʼ Ἐραϲίνου
            περιναίουϲιν παλαιόν·
            ὑποδέξαϲθε δʼ ὀπαδοὶ
            μέλοϲ, αἶνοϲ δὲ πόλιν τάνδε Πελαϲγῶν
            ἐχέτω, μηδʼ ἔτι Νείλου
            προχοὰϲ ϲέβωμεν ὕμνοιϲ,
[ἀντ. α
            ποταμοὺϲ δʼ οἳ διὰ χώραϲ
            θελεμὸν πῶμα χέουϲιν
            πολύτεκνοι λιπαροῖϲ χεύμαϲι γαίαϲ
            τόδε μειλίϲϲοντεϲ οὖδαϲ.
            ἐπίδοι δʼ Ἄρτεμιϲ ἁγνὰ
            ϲτόλον οἰκτιζομένα, μηδʼ ὑπʼ ἀνάγκαϲ
            γάμοϲ ἔλθοι· Κυθερείαι
            ϲτυγερὸν πέλοι τόδʼ ἆθλον.
[ϲτρ.
⟨Χορὸϲ θεραπαίνων⟩             Κύπριδοϲ ⟨δʼ⟩ οὐκ ἀμελὴϲ ἑϲμὸϲ ὅδʼ εὔφρων,
            δύναται γὰρ Διὸϲ ἄγχιϲτα ϲὺν Ἥραι,
            τίεται δʼ αἰολόμητιϲ
            θεὸϲ ἔργοιϲ ἐπὶ ϲεμνοῖϲ·
            μετάκοινοι δὲ φίλαι ματρὶ πάρειϲιν
            Πόθοϲ ἇι τʼ οὐδὲν ἄπαρνον
            τελέθει θέλκτορι Πειθοῖ·
            δέδοται δʼ Ἁρμονίαι μοῖρʼ Ἀφροδίταϲ
            †ψεδυρὰ τρίβοι τʼ† ʼΕρώτων.
[ἀντ. β
            φυγάδεϲϲιν δʼ ἔτι ποινὰϲ κακά τʼ ἄλγη

            πολέμουϲ θʼ αἱματόενταϲ προφοβοῦμαι·
            τί ποτʼ εὔπλοιαν ἔπραξαν
            ταχυπόμποιϲι διωγμοῖϲ;
            ὅ τί τοι μόρϲιμόν ἐϲτιν, τὸ γένοιτʼ ἄν·
            Διὸϲ οὐ παρβατόϲ ἐϲτιν
            μεγάλα φρὴν ἀπέρατοϲ.
            μετὰ πολλᾶν δὲ γάμων ἅδε τελευτὰ
            προτερᾶν πέλει γυναικῶν.
[ϲτρ. γ
⟨—⟩             ὁ μέγαϲ Ζεὺϲ ἀπαλέξαι
            γάμον Αἰγυπτογενῆ μοι.
⟨—⟩             τὸ μὲν ἂν βέλτατον εἴη,
            ϲὺ δὲ θέλγοιϲ ἂν ἄθελκτον.
⟨—⟩             ϲὺ δέ γʼ οὐκ οἶϲθα τὸ μέλλον.
[ἀντ. γ
⟨—⟩             τί δὲ μέλλω φρένα Δίαν
            καθορᾶν, ὄψιν ἄβυϲϲον;
            μέτριον νῦν ἔποϲ εὔχου.
⟨—⟩             τίνα καιρόν με διδάϲκειϲ;
⟨—⟩             τὰ θεῶν μηδὲν ἀγάζειν.
[ϲτρ. δ
            Ζεὺϲ ἄναξ ἀποϲτεροί-
                 η γάμον δυϲάνορα
            δάιον, ὅϲπερ Ἰὼ
            πημονᾶϲ ἐλύϲατʼ εὖ
             χειρὶ παιωνίαι καταϲχεθών,
            εὐμενῆ βίαν κτίϲαϲ,
[ἀντ. δ
            καὶ κράτοϲ νέμοι γυναι-
             ξίν. τὸ βέλτερον κακοῦ
            καὶ τὸ δίμοιρον αἰνῶ
            καὶ δίκαι δίκαϲ ἕπε-
             ϲθαι ξὺν εὐχαῖϲ ἐμαῖϲ λυτηρίοιϲ
            μηχαναῖϲ θεοῦ πάρα.

